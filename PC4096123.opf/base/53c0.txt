༄༅། །
དམ་པའི་ཆོས་མངོན་པ་མཛོད་ཀྱི་སྤྱི་དོན་ཇི་སྙེད་ཤེས་བྱའི་གསལ་བྱེད་ངག་གི་སྒྲོན་མེ་ཞེས་བྱ་བ་བཞུགས་སོ།། རྨད་བྱུང་ཐུགས་བསྐྱེད་རྒྱ་ཆེན་ཚོགས་གཉིས་ཀྱི། །
གོམས་པས་སྤངས་དང་རྟོགས་པའི་རྩེར་སོན་ནས། །
མཐའ་ཡས་འགྲོ་ལ་བྱམས་པའི་ཆོས་ཀྱི་མིག །སྟེར་མཁས་ཟས་གཙང་སྲས་དེ་དེང་འདིར་རྒྱལ། །
ངོ་མཚར་བསོད་ནམས་རབ་བརྩེགས་གངས་རིའི་སྤོར། །
ལེགས་བཤད་འཆད་ལ་འཇིགས་བྲལ་སེང་གེའི་སྒྲ། །
ཀུན་ཏུ་བསྒྲགས་པས་སྨྲ་ངན་ཀུན་འཇོམས་པ། །
ཀུན་མཁྱེན་བླ་མའི་ཞབས་ལ་སྤྱི་བོས་འདུད། །
བྱམས་པའི་ཐུགས་རྗེ་མ་ལ་ཡ་རླུང་གི །དྲི་བསུང་ཕྱོགས་བརྒྱར་འཐུལ་བའི་ཡོངས་ཀྱི་བཤེས། །
དཔལ་གྱི་མཛད་འཕྲིན་བཟང་པོས་ཕྱོགས་ཀུན་ཁྱབ། །
མུས་ཆེན་འགྲོ་བའི་བླ་མས་ཤིས་པས་སྐྱོངས། །
མཁྱེན་པའི་དབང་ཕྱུག་བློ་གསལ་བྱེ་བའི་གཙུག་གི་རྒྱན། །
མཁྱེན་བརྩེའི་དཔལ་གྱིས་སྲིད་གསུམ་སེམས་ཅན་གདུང་བ་བཅིལ། །
འཕྲིན་ལས་བཟང་པོས་ཐུབ་བསྟན་སྐྱོང་མཛད་འགྲོ་འདིའི་སྐྱབས། །
མཚུངས་བྲལ་སྡོམ་བརྩོན་ཡོངས་འཛིན་བླ་མས་བདག་བྱིན་རློབས། །
འདིར་ནི་ཤེས་བྱའི་བཅུད་ཀུན་བསྡུས་པ་ཡི། །
དབྱིག་གི་ནོར་བཞིན་གཅེས་པའི་གན་མཛོད་ཀྱི། །
གནས་བརྒྱད་བརྗོད་དོན་རགས་པ་མཐའ་དཔྱོད་བཅས། །
འཆད་པ་འདི་ན་བདག་ནི་དགའ་བ་སྐྱེས། །
ཞེས་མཆོད་པར་བརྗོད་ནས། འདིར་དམ་པའི་ཆོས་མངོན་པར་མཛོད་ཀྱི་དགོངས་དོན་ཟབ་མོ་སྤྱིའི་ངག་གིས་འཆད་པར་བྱེད་པ་ལ་དོན་གསུམ་སྟེ། མཆོད་པར་བརྗོད་པ་དང་། བཤད་པར་དམ་བཅའ་བ་དང་། གཞུང་དོན་དངོས་སོ། །
དང་པོ་ལ་ངག་དོན་གྱི་སྦྱོར་བ་འགོད་པ་དང་། མཐའ་དཔྱད་པ་གཉིས། དང་པོ་ནི། སློབ་དཔོན་དབྱིག་གཉེན་གྱིས་བསྟན་བཅོས་མངོན་པ་མཛོད་རྩོམ་པའི་ཐོག་མར་མཆོད་པར་བརྗོད་པའི་ཡུལ་ཇི་ལྟ་བུ་ཞེ་ན། སློབ་དཔོན་དབྱིག་གཉེན་ཆོས་ཅན། ཁྱོད་ཀྱིས་བསྟན་བཅོས་འདི་རྩོམ་པའི་ཐོག་མར་མཆོད་པར་བརྗོད་པའི་ཡུལ་དུ་གྱུར་པའི་སྟོན་པ་སངས་རྒྱས་ཡོད་དེ། ཉོན་མོངས་པ་ཅན་དང་། ཉོན་མོངས་པ་ཅན་མ་ཡིན་པའི་མུན་པ་གཉིས་གཏན་ནས་བཅོམ་པའི་སྤངས་པ་ཕུན་ཚོགས་དང་། འགྲོ་བ་རྣམས་འཁོར་བའི་འདམ་རྫབ་ལས་སྐལ་བ་བཞིན་འདོན་པར་མཛད་པའི་འཕྲིན་ལས་ཕུན་སུམ་ཚོགས་པ་དང་ལྡན་པའི་སྟོན་པ་སངས་རྒྱས་དེ་དེ་ཡིན་པའི་ཕྱིར། ཞེས་སྟོན་པར་བྱེད་པ་ལ། གང་ཞིག་སོགས་ཚིག་རྐང་གསུམ་བྱུང་། གཉིས་པ་ལ་དགག་གཞག་གཉིས། དང་པོ་ནི། ཁ་ཅིག་ན་རེ་འདིར་སྐབས་ཀྱི་མཆོད་ཡུལ་དུ་གྱུར་པའི་སྟོན་པ་སངས་རྒྱས་ཡིན་ན། མཆོག་གི་སྤྲུལ་སྐུ་ཡིན་པས་ཁྱབ། འདིར་སྐབས་ཀྱི་མུན་པ་བཅོམ་པའི་གང་ཟག་ཡིན་ན། སངས་རྒྱས་འཕགས་པ་ཡིན་པས་ཁྱབ། འདིར་སྐབས་ཀྱི་མུན་པ་ཡིན་ན། མུན་པ་ཡིན་པས་ཁྱབ། སྟོན་པ་ཞེས་པའི་དངོས་བསྟན་གྱི་སྟོན་པ་ཡིན་ན། སྟོན་པ་སངས་རྒྱས་ཡིན་པས་ཁྱབ་ཟེར་བ་རྣམས་མི་འཐད་དེ། དང་པོ་ལ། སྟོན་པ་ཤཱཀྱ་ཐུབ་པ་ཆོས་ཅན། དེར་ཐལ། དེའི་ཕྱིར་ཏེ། འདིར་སྐབས་ཀྱི་མཆོད་ཡུལ་དུ་བྱུང་པའི་སྟོན་པ་ཡིན་པའི་ཕྱིར་ཏེ། སྤངས་རྟོགས་མཛད་པའི་ཡོན་ཏན་མངའ་བའི་སྟོན་པ་ཡིན་པའི་ཕྱིར་ཏེ། ཆོས་མངོན་པ་གསུང་པ་པོའི་སྟོན་པ་ཡིན་པའི་ཕྱིར་ཏེ། འདི་ནི་སྟོན་པས་གསུངས་སོ་ཞེས་པའི་དངོས་བསྟན་གྱི་སྟོན་པ་ཡིན་པའི་ཕྱིར་རོ། །
རྩ་བ་འདོད་ན། ལོངས་སྐུའི་སྤྲུལ་གཞི་བྱས་པ་ལས་བྱུང་བའི་སངས་འཕགས་སུ་ཐལ། འདོད་པའི་ཕྱིར། འདོད་མི་ནུས་ཏེ། འཛམ་གླིང་འདིར་གསར་དུ་སངས་རྒྱས་པའི་སངས་རྒྱས་ཡིན་པའི་ཕྱིར་ཏེ། འཛམ་གླིང་འདིར་མཛད་པ་བཅུ་གཉིས་ཀྱི་ཚུལ་བསྟན་པའི་སངས་རྒྱས་ཡིན་པའི་ཕྱིར་ཏེ། རྡོ་རྗེ་གདན་གྱི་སྤོ་ལ་བསམ་གཏན་བཞི་པའི་རབ་མཐའ་ལ་རྟེན་ནས་སྟན་ཐོག་གཅིག་དུ་ལམ་ཐམས་ཅད་བསྒྲོད་དེ་སངས་རྒྱས་པའི་སངས་རྒྱས་ཡིན་པའི་ཕྱིར། གཏན་ཚིགས་གྲུབ་སྟེ་སྟོན་དང་བསེ་རུ་བྱང་ཆུབ་བར། །

བསམ་གཏན་མཐའ་རྟེན་གཅིག་ལ་ཀུན། །
ཞེས་གསུངས་པའི་ཕྱིར། དམ་བཅའ་གཉིས་པ་ལ། ཉན་ཐོས་དགྲ་བཅོམ་པ་ཆོས་ཅན། 

༼༥༽
དེར་ཐལ། དེའི་ཕྱིར། ཉོན་མོངས་པ་ཅན་དང་ཉོན་མོངས་པ་ཅན་མ་ཡིན་པའི་མུན་པ་གཉིས་ཀ་བཅོམ་པའི་གང་ཟག་ཡིན་པའི་ཕྱིར་ཏེ། དེ་གཉིས་ཀ་སྤངས་པའི་གང་ཟག་ཡིན་པའི་ཕྱིར་ཏེ། སྤང་བྱ་མཐའ་དག་སྤངས་པའི་གང་ཟག་ཡིན་པའི་ཕྱིར་ཏེ། ཉན་ཐོས་དགྲ་བཅོམ་པ་ཡིན་པའི་ཕྱིར། རྩ་བ་འདོད་ན། དེ་མ་ཡིན་པར་ཐལ། ཐེག་དམན་གྱི་གང་ཟག་ཡིན་པའི་ཕྱིར་ཏེ། ཐེག་དམན་དགྲ་བཅོམ་པ་ཡིན་པའི་ཕྱིར་ཏེ། ཆོས་ཅན་དེ་ཡིན་པའི་ཕྱིར། གསུམ་པ་ལ། ཉོན་མོངས་པ་ཅན་གྱི་མ་རིག་པ་ཆོས་ཅན། དེར་ཐལ། དེའི་ཕྱིར་ཏེ། རང་འགྲེལ་ལས། མི་ཤེས་པ་ནི་ཡང་དག་པའི་དོན་མཐོང་བ་ལ་གེགས་སུ་གྱུར་པའི་ཕྱིར་ན་མུན་པ་སྟེ་ཞེས་པའི་དངོས་བསྟན་གྱི་མུན་པ་ཡིན་པའི་ཕྱིར་ཏེ། མི་ཤེས་པ་ནི་ཞེས་པའི་དངོས་བསྟན་གྱི་མི་ཤེས་པ་ཡིན་པའི་ཕྱིར་ཏེ། ཉོན་མོངས་པ་ཅན་གྱི་མི་ཤེས་པ་དང་ཉོན་མོངས་པ་ཅན་མ་ཡིན་པའི་མི་ཤེས་པ་གཉིས་པོ་གང་རུང་ཡིན་པའི་ཕྱིར་ཏེ། ཉོན་མོངས་པ་ཅན་གྱི་མི་ཤེས་པ་ཡིན་པའི་ཕྱིར་ཏེ། ཉོན་མོངས་པ་ཅན་གྱི་མ་རིག་པ་ཡིན་པའི་ཕྱིར་རོ། །
རྩ་བ་འདོད་ན། གཟུགས་ཀྱི་སྐྱེ་མཆེད་ཡིན་པར་ཐལ། འདོད་པའི་ཕྱིར། འདོད་མི་ནུས་ཏེ། སེམས་སེམས་བྱུང་གང་རུང་ཡིན་པའི་ཕྱིར་ཏེ། སེམས་བྱུང་ཡིན་པའི་ཕྱིར་ཏེ། མ་རིག་པ་ཡིན་པའི་ཕྱིར་ཏེ། ཆོས་ཅན་ཡིན་པའི་ཕྱིར་རོ། །
བཞི་པ་ལ། རང་གི་གདུལ་བྱ་ལ་ཆོས་འཁོར་སྐོར་བའི་སངས་རྒྱས་ཀྱི་མཛད་པ་ཕྲིན་ལས་ཆོས་ཅན། དེར་ཐལ། དེའི་ཕྱིར། རང་གི་གདུལ་བྱ་ལ་དོན་ཇི་ལྟར་བ་བཞིན་ཆོས་འཁོར་སྐོར་བའི་སངས་རྒྱས་ཀྱི་མཛད་པ་ཕྲིན་ལས་ཡིན་པའི་ཕྱིར། ཁྱབ་སྟེ། གཞུང་དེའི་འཆད་

༼༦༽
ཚུལ་གཅིག་ཡོད་པའི་ཕྱིར། རྩ་བ་འདོད་ན། གཟུགས་སྐུར་ཐལ། འདོད་པའི་ཕྱིར། འདོད་མི་ནུས་ཏེ། ཕྲིན་ལས་ཡིན་པའི་ཕྱིར་ཏེ། གཟུགས་སྐུའི་རྒྱུད་ཀྱི་ཕྲིན་ལས་ཡིན་པའི་ཕྱིར་ཏེ། ཆོས་ཅན་ཡིན་པའི་ཕྱིར། ཡང་ཁ་ཅིག ཉོན་མོངས་པ་ཅན་གྱི་མུན་པ་བཅོམ་པའི་གང་ཟག་ཡིན་ན། དེ་གཏན་ནས་བཅོམ་པའི་གང་ཟག་ཡིན་པས་ཁྱབ། ཉོན་མོངས་པ་ཅན་མ་ཡིན་པའི་མུན་པ་བཅོམ་པའི་གང་ཟག་ཡིན་ན། ཉོན་མོངས་ཅན་མ་ཡིན་པའི་མུན་པ་དང་བཅས་པ་མ་ཡིན་པས་ཁྱབ་ཟེར་བ་རྣམས་མི་འཐད་དེ། དགྲ་བཅོམ་གྱི་འབྲས་བུ་ལས་ཉམས་པར་འགྱུར་ངེས་ཀྱིས་ཉན་ཐོས་དགྲ་བཅོམ་དབང་རྟུལ་ཆོས་ཅན། དེར་ཐལ། དེའི་ཕྱིར་ཏེ། དགྲ་བཅོམ་པ་ཡིན་པའི་ཕྱིར་ཏེ། ཐེག་དམན་དགྲ་བཅོམ་པ་ཡིན་པའི་ཕྱིར་ཏེ། ཆོས་ཅན་དེ་ཡིན་པས་ཕྱིར། མ་གྲུབ་ན། དེ་དེར་ཐལ། དེ་ཡོད་པའི་ཕྱིར་ཏེ། འབྲས་ལས་ཉམས་པ་འཆི་བ་མེད། །
ཅེས་གསུངས་པའི་ཕྱིར། རྩ་བ་འདོད་ན། དེ་སླར་མི་སྐྱེ་བའི་ཆོས་ཅན་དུ་བྱས་ནས་བཅོམ་པར་ཐལ། འདོད་པའི་ཕྱིར། འདོད་ན། དེ་དེར་བྱས་ནས་མ་བཅོམ་པར་ཐལ། དེ་དགྲ་བཅོམ་གྱི་འབྲས་བུ་ལས་ཉམས་ནས་སློབ་པར་འགྱུར་བ་ཡིན་པའི་ཕྱིར་ཏེ། ཆོས་ཅན་ཡིན་པའི་ཕྱིར་ཏེ། འབྲས་ལས་ཞེས་སོགས་གསུངས་པའི་ཕྱིར། གཉིས་པ་ལ་དགེ་སློང་ཤཱ་རིའི་བུ་ཆོས་ཅན། དེར་ཐལ། དེའི་ཕྱིར་ཏེ། ཉོན་མོངས་པ་ཅན་མ་ཡིན་པའི་མུན་པ་འདུན་པའི་འདོད་ཆགས་དང་བྲལ་བའི་ཚུལ་གྱིས་བཅོམ་པའི་གང་ཟག་ཡིན་པའི་ཕྱིར་ཏེ། དེ་ལ་འདུན་པའི་ཉོན་མོངས་པས་ཅན་གྱི་མུན་པ་གཏན་ནས་བཅོམ་པའི་གང་ཟག་ཡིན་པའི་ཕྱིར། ཁྱབ་སྟེ། མདོ་ལས། དགེ་སློང་དག་ཁྱོད་ཀྱིས་མ་རིག་པ་ལ་

༼༧༽
འདུན་པའི་འདོད་ཆགས་གང་ཡིན་པ་དེ་སྤོངས་ཤིག དེ་ལྟར་ན་ཁྱོད་ཀྱི་མ་རིག་པ་དེ་ཡང་སྤོང་བར་འགྱུར་རོ། །

ཞེས་གསུངས་པའི་ཕྱིར། མ་གྲུབ་ན། དེར་ཐལ། ཐེག་དམན་དགྲ་བཅོམ་པ་དབང་རྣོན་ཡིན་པའི་ཕྱིར། རྩ་བ་འདོད་ན། དེ་ཆོས་ཅན། ཉོན་མོངས་པ་ཅན་མ་ཡིན་པའི་མུན་པ་དང་བཅས་པར་ཐལ། དེ་རྒྱུད་ལ་ལྡན་པའི་གང་ཟག་ཡིན་པའི་ཕྱིར་ཏེ། སངས་རྒྱས་ཀྱི་ཆོས་མི་ཤེས་པ་སོགས་ཉོན་མོངས་པ་ཅན་མ་ཡིན་པའི་མུན་པ་བཞི་ཆར་རྒྱུད་ལ་ལྡན་པའི་གང་ཟག་ཡིན་པའི་ཕྱིར་ཏེ། ཐེག་དམན་དགྲ་བཅོམ་པ་ཡིན་པའི་ཕྱིར་ཏེ། ཆོས་ཅན་དེ་ཡིན་པའི་ཕྱིར། གཉིས་པ་རང་ལུགས་གཞག་པ་ནི། གང་ཞིག་ཅེས་པའི་དངོས་བསྟན་གྱི་གང་ཟག་དང་། ཉོན་མོངས་པ་ཅན་དང་། ཉོན་མོངས་པ་ཅན་མ་ཡིན་པའི་མུན་པ་གཉིས་ཀ་གཏན་ནས་བཅོམ་པའི་གང་ཟག་དང་། འཁོར་བའི་འདམ་རྫབ་ལས་འགྲོ་བ་རྣམས་རང་རང་གི་སྐལ་བ་བཞིན་འདྲེན་པར་མཛད་པའི་གང་ཟག་དང་། དེ་ལ་ཕྱག་འཚལ་ཞེས་པའི་དངོས་བསྟན་གྱི་ཕྱག་འཚལ་ཡུལ་གྱི་གང་ཟག་དང་། འདི་ནི་སྟོན་པས་གསུངས་སོ་ཞེས་པའི་སྟོན་པ་དང་། གཟུགས་སྐུ་རྣམས་དོན་གཅིག་ཅིང་། མཚན་གཞི་ནི་སྟོན་པ་ཤཱཀྱ་ཐུབ་པ་ལྟ་བུའོ། །
ཡང་ཉོན་མོངས་པ་ཅན་གྱི་མུན་པ་དང་དེའི་མི་ཤེས་པ་དང་། དེའི་མ་རིག་པ་རྣམས་དོན་གཅིག་ཅིང་། མཚན་གཞི་ནི། ང་དང་ང་ཡིར་ལྟ་བའི་བློ་ལྟ་བུའོ། །
དེ་བཞིན་དུ། ཉོན་མོངས་པ་ཅན་མ་ཡིན་པའི་མུན་པ་དང་། དེའི་མི་ཤེས་པ་དང་། དེའི་མ་རིག་པ་རྣམས་དོན་གཅིག་ཅིང་། དེ་ལ་དབྱེ་ན། སངས་རྒྱས་ཀྱི་ཆོས་མི་ཤེས་པ། ཡུལ་བསྐལ་པ་མི་ཤེས་པ། དུས་བསྐལ་

༼༨༽
པ་མི་ཤེས་པ། དོན་གྱི་རབ་ཏུ་དབྱེ་བ་མཐའ་ཡས་པ་མི་ཤེས་པ་དང་བཞི་ལས། དང་པོའི་མཚན་གཞི་ནི། ཤཱ་རིའི་བུ་ལ་སོགས་པས་དེ་བཞིན་གཤེགས་པའི་ཚུལ་ཁྲིམས་ཀྱི་ཕུང་པོ་སོགས་ཀྱི་ཆོས་མི་ཤེས་པའི་མ་རིག་པ་ལྟ་བུ། གཉིས་པའི་མཚན་གཞི་ནི། མཽ་གལ་གྱི་བུས་རང་གི་མ་འོད་ཟེར་ཅན་གྱི་འཇིག་རྟེན་གྱི་ཁམས་སུ་སྐྱེས་པ་མ་ཤེས་པའི་མ་རིག་པ་ལྟ་བུ། གསུམ་པའི་མཚན་གཞི་ནི། ཤཱ་རིའི་བུ་ལ་སོགས་པས་ཁྱིམ་བདག་དཔལ་སྐྱེས་ཀྱི་རྒྱུད་ལ་ཐར་བའི་ས་བོན་ཡོད་པ་མ་ཤེས་པའི་མ་རིག་པ་ལྟ་བུ། བཞི་པའི་མཚན་གཞི་ནི། ཤཱ་རིའི་བུ་ལ་སོགས་པས་རྒྱུ་འབྲས་ཀྱི་དབྱེ་བ་ཕྲ་ཞིང་ཕྲ་བ་མ་ཤེས་པའི་མ་རིག་པ་ལྟ་བུའོ། །
འདིར་མི་ཤེས་པ་ནི་གཙོ་ཆེ་བས་དངོས་སུ་སྨོས་པ་ཡིན་གྱིས་འཁོར་དང་བཅས་ན་ཕུང་ངོ་ལྔ་ཆར་ཡོད་དེ། གཙོ་བོའི་ཕྱིར་ན་ཡན་ལག་བསྒྲགས། །
ཞེས་བཤད་པ་ལྟར་རོ། 

༼༩༽
དེས་ན་ཉོན་མོངས་པ་ཅན་གྱིས་མ་རིག་པ་འཁོར་དང་བཅས་པ་ལ་སྤང་བྱ་ཉོན་མོངས་པ་ཅན་གྱི་སྒྲིབ་པ་ཞེས་བྱ་ཞིང་། དེ་ལ་ངོ་བོའི་སྒོ་ནས་དབྱེ་ན། མི་དགེ་བ་དང་། སྒྲིབ་ལུང་མ་བསྟན་གཉིས། སྤང་བྱའི་སྒོ་ནས་དབྱེ་ན། མཐོང་སྤང་དང་། སྒོམ་སྤང་གཉིས་ཡོད་དོ། །
དེ་བཞིན་དུ་ཉོན་མོངས་པ་ཅན་མ་ཡིན་པའི་མི་ཤེས་པ་འཁོར་ཕུང་པོ་ལྔ་དང་བཅས་པ་ལ། ཉོན་མོངས་པ་ཅན་མ་ཡིན་པའི་སྒྲིབ་པ་ཞེས་བྱ་ཞིང་། ངོ་བོའི་སྒོ་ནས་དགེ་བ་ཟག་བཅས་དང་། མ་སྒྲིབ་ལུང་མ་བསྟན་གཉིས། སྤང་བྱའི་སྒོ་ནས་སྒོམ་སྤང་ཁོ་ན་ཡིན་ཏེ། མཐོང་སྤང་ཡིན་ན་ཉོན་མོངས་པ་ཅན་ཡིན་པས་ཁྱབ་པའི་ཕྱིར། གཉིས་པ་བཤད་པ་དམ་བཅའ་བ་ནི། དཀྱུས་ན་གསལ། ཆོས་མངོན་ཤེས་རབ་དྲི་མེད་རྗེ་འབྲང་

༼༡༠༽
བཅས། །
དེ་ཐོབ་བྱ་ཕྱིར་གང་དང་བསྟན་བཅོས་གང་། །
ཞེས་པའི་སྐབས་སུ་ངག་དོན་གྱི་སྦྱོར་བ་དགོད་པ་དང་། མཐའ་དཔྱད་པ་གཉིས། དང་པོ་ནི། ཟག་མེད་ཀྱི་ཤེས་རབ་རྗེས་འབྲངས་ཕུང་པོ་ལྔའམ་བཞི་དང་བཅས་པ་གང་རུང་ཆོས་ཅན། དོན་དམ་པའི་ཆོས་མངོན་པར་ཡིན་ཏེ། ཆོས་རྣམས་ཀྱི་རང་སྤྱིའི་མཚན་ཉིད་མངོན་སུམ་དུ་རྟོགས་པའི་ལམ་ཡིན་པའི་ཕྱིར། ཞེས་པ་ལ་ཚིག་རྐང་དང་པོ་བྱུང་། ཡང་བརྡར་བཏགས་པའི་ཆོས་མངོན་པ་ཆོས་ཅན། ཁྱོད་ལ་གཉིས་སུ་ཡོད་དེ་མངོན་པ་མཚན་ཉིད་པ་དེ་ཐོབ་བྱེད་ཀྱི་ཐབས་སམ་ལམ་མངོན་པ་དང་། གཞུང་མངོན་པ་གཉིས་སུ་ཡོད་པའི་ཕྱིར། ཞེས་པ་ལ་ཚིག་རྐང་གཉིས་པ་བྱུང་། གཉིས་པ་མཐའ་དཔྱད་པ་ལ་དགག་གཞག་གཉིས་ལས། དང་པོ་ནི། ཁ་ཅིག་ན་རེ། དོན་དམ་པའི་ཆོས་མངོན་པ་ཡིན་ན། ཆོས་རྣམས་ཀྱི་རང་སྤྱིའི་མཚན་ཉིད་མངོན་སུམ་དུ་རྟོགས་པའི་བློ་ཡིན་པས་ཁྱབ། དོན་དམ་པའི་ཆོས་མངོན་པར་གྱུར་པའི་ཕུང་པོ་ལྔ་པོ་གང་རུང་ཡིན་ན། ཟག་མེད་ཀྱི་ཤེས་རབ་ཀྱི་རྗེས་འབྲངས་ཡིན་པས་ཁྱབ། ཟག་མེད་ཀྱི་ཤེས་རབ་ཡིན་ན། རྗེས་འབྲངས་ཕུང་པོ་ལྔ་པ་ཅན་ཡིན་པས་ཁྱབ། འཕགས་རྒྱུད་ཀྱི་ལམ་ཡིན་ན་འཕགས་ལམ་ཡིན་པས་ཁྱབ། འཕགས་ལམ་ཡིན་ན་དོན་དམ་པའི་ཆོས་མངོན་པ་ཡིན་པས་ཁྱབ། མཐོང་སྒོམ་གྱི་ངོ་བོར་གྱུར་པའི་དོན་དམ་པའི་ཆོས་མངོན་པ་ཡིན་ན། སྦྱོར་ལམ་ཆོས་མཆོག་གི་རྟེན་དུ་གྱུར་པའི་བསམ་གཏན་ས་དྲུག་གང་རུང་ལ་རྟེན་པས་ཁྱབ་ཟེར་བ་རྣམས་མི་འཐད་དེ། དམ་བཅའ་དང་པོ་ལ། ཉན་ཐོས་དགྲ་བཅོམ་པའི་རྒྱུད་ཀྱི་ཟག་མེད་ཀྱི་ཤེས་རབ་ཀྱི་འཁོར་གྱི་སྡོམ་

༼༡༡༽
གཟུགས་ཆོས་ཅན། དེར་ཐལ། དེའི་ཕྱིར་ཏེ། ཟག་མེད་ཀྱི་ཤེས་རབ་ཀྱི་རྗེས་འབྲངས་ཡིན་པའི་ཕྱིར་ཏེ། དེའི་འཁོར་ཡིན་པའི་ཕྱིར་ཏེ། དེའི་འཁོར་དུ་གྱུར་པའི་ཚུལ་ཁྲིམས་ཀྱི་ཕུང་པོ་ཡིན་པའི་ཕྱིར་ཏེ། ཆོས་ཅན་ཡིན་པའི་ཕྱིར། རྩ་བ་འདོད་ན། བློ་ཡིན་པར་ཐལ། འདོད་པ་དེའི་ཕྱིར། འདོད་མི་ནུས་ཏེ། གཟུགས་ཡིན་པའི་ཕྱིར་ཏེ། སྡོམ་པ་ཡིན་པའི་ཕྱིར་རོ། །
དམ་བཅའ་གཉིས་པ་ལ། ཟག་མེད་ཀྱི་ཤེས་རབ་ཆོས་ཅན། དེར་ཐལ། དེའི་ཕྱིར་ཏེ། དོན་དམ་པའི་ཆོས་མངོན་པ་གང་ཞིག་ཕུང་པོ་ལྔ་པོ་གང་རུང་ཡིན་པའི་ཕྱིར། དང་པོ་སླ། གཉིས་པ་གྲུབ་སྟེ། འདུ་བྱེད་ཀྱི་ཕུང་པོ་ཡིན་པའི་ཕྱིར་ཏེ། མཚུངས་ལྡན་འདུ་བྱེད་ཡིན་པའི་ཕྱིར་ཏེ། ཤེས་རབ་ཡིན་པའི་ཕྱིར། རྩ་བ་འདོད་ན། དེ་ཆོས་ཅན། ཁྱོད་ཁྱོད་ཀྱི་རྗེས་འབྲངས་ཡིན་པར་ཐལ། ཁྱོད་བདག་མེད་ཡིན་པའི་ཕྱིར། དམ་བཅའ་གསུམ་པ་ལ། ནམ་མཁའ་མཁའ་ཡས་སྐྱེ་མཆེད་ཀྱི་དངོས་གཞིའི་སྙོམས་འཇུག་ལ་བརྟེན་པའི་མི་སློབ་ལམ་གྱི་ངོ་བོ་གྱུར་པའི་ཤེས་རབ་ཆོས་ཅན། དེར་ཐལ། དེའི་ཕྱིར་ཏེ། མི་སློབ་ལམ་གྱི་ངོ་བོར་གྱུར་པའི་ཤེས་རབ་ཡིན་པའི་ཕྱིར་ཏེ། ཆོས་ཅན་ཡིན་པའི་ཕྱིར་རོ། །
རྩ་བ་འདོད་ན། དེ་ཆོས་ཅན། རྗེས་འབྲངས་ཕུང་པོ་ལྔ་པ་ཅན་མ་ཡིན་པར་ཐལ། ཁྱོད་ཀྱི་འབྲངས་སུ་གྱུར་པའི་གཟུགས་ཕུང་མེད་པའི་ཕྱིར་ཏེ། ཁྱོད་གཟུགས་མེད་ཀྱི་དངོས་གཞི་ལ་བརྟེན་པའི་ཤེས་རབ་ཡིན་པའི་ཕྱིར་ཏེ། གཟུགས་མེད་དང་པོ་དེ་ལ་བརྟེན་པའི་ཤེས་རབ་ཡིན་པའི་ཕྱིར་ཏེ། ཆོས་ཅན་ཡིན་པའི་ཕྱིར། དམ་བཅའ་བཞི་པ་ལ། སྒོམ་པའི་ལམ་ནི་རྣམ་གཉིས་ཏེ། །
ཞེས་པའི་དངོས་བསྟན་འཇིག་རྟེན་

༼༡༢༽
སྒོམ་ལམ་ཆོས་ཅན། དེར་ཐལ། དེའི་ཕྱིར་ཏེ། མཐོང་ལམ་སྔོན་སོང་གི་སྒོམ་ལམ་མ་ཡིན་པའི་ཕྱིར་ཏེ། བདེན་པ་མཐོང་དང་བསྒོམས་པ་ལས། །
ཞེས་པའི་དངོས་བསྟན་གྱི་སྒོམ་ལམ་ཡིན་པའི་ཕྱིར་ཏེ། སྒོམ་པའི་ལམ་ནི་རྣམ་གཉིས་ཏེ། །
ཞེས་པའི་དངོས་བསྟན་གྱི་སྒོམ་ལམ་གཉིས་པོ་གང་རུང་ཡིན་པའི་ཕྱིར་ཏེ། ཆོས་ཅན་ཡིན་པའི་ཕྱིར་རོ། །
རྩ་བ་འདོད་ན། ཟག་མེད་ཡིན་པར་ཐལ། འདོད་པའི་ཕྱིར། འདོད་མི་ནུས་ཏེ། ཟག་བཅས་སྒོམ་ལམ་ཡིན་པའི་ཕྱིར་ཏེ། འཇིག་རྟེན་སྒོམ་ལམ་ཡིན་པའི་ཕྱིར། དམ་བཅའ་ལྔ་པ་ལ། མཐོང་ལམ་གྱི་རྟེན་དུ་གྱུར་པའི་བསམ་གཏན་དང་པོའི་ཉེར་བསྡོགས་མི་ལྕོགས་མེད་ཆོས་ཅན། དེར་ཐལ། དེའི་ཕྱིར་ཏེ། ཟག་མེད་ཀྱི་ལམ་ཡིན་པའི་ཕྱིར་ཏེ། ཟག་མེད་ས་དགུ་པོ་གང་རུང་ཡིན་པའི་ཕྱིར་ཏེ། ཟག་མེད་ཀྱི་བསམ་གཏན་ས་དྲུག་པོ་གང་རུང་ཡིན་པའི་ཕྱིར་ཏེ། མཐོང་ལམ་གྱི་རྟེན་དུ་གྱུར་པའི་ས་ཡིན་པའི་ཕྱིར་ཏེ། ཆོས་ཅན་ཡིན་པའི་ཕྱིར། རྩ་བ་འདོད་ན། དེ་ཆོས་ཅན། ལྷག་པ་ཤེས་རབ་ཀྱི་བསླབ་པ་ཡིན་པར་འདོད་པའི་ཕྱིར། འདོད་ན། མ་ཡིན་པར་ཐལ། ལྷག་པ་ཏིང་ངེ་འཛིན་གྱི་བསླབ་པ་ཡིན་པའི་ཕྱིར་ཏེ། མཐོང་ལམ་གྱི་རྟེན་དུ་གྱུར་པའི་ཏིང་ངེ་འཛིན་ཡིན་པའི་ཕྱིར་ཏེ། ཆོས་ཅན་ཡིན་པའི་ཕྱིར། དམ་བཅའ་དྲུག་པ་ལ། མཐོང་ལམ་པའི་རྒྱུད་ཀྱི་ཟག་མེད་ཀྱི་ཤེས་རབ་ཀྱི་འཁོར་དུ་གྱུར་པའི་ཚོར་བ་ཆོས་ཅན། དེར་ཐལ། དེའི་ཕྱིར། མཐོང་ལམ་པའི་རྒྱུད་ཀྱི་དོན་དམ་པའི་ཆོས་མངོན་པ་ཡིན་པའི་ཕྱིར་ཏེ། དེའི་རྒྱུད་གྱི་ཟག་མེད་ཀྱི་ཤེས་རབ་ཀྱི་འཁོར་ཡིན་པའི་ཕྱིར་ཏེ། ཆོས་ཅན་ཡིན་

༼༡༣༽
པའི་ཕྱིར། རྩ་བ་འདོད་ན། དེ་ཆོས་ཅན། སྦྱོར་ལམ་ཆོས་མཆོག་གིས་སེམས་རྟེན་དུ་གྱུར་པའི་བསམ་གཏན་ས་དྲུག་གང་རུང་ལ་བརྟེན་པ་མ་ཡིན་པར་ཐལ། ཁྱོད་ཀྱི་རྟེན་དུ་གྱུར་པའི་བསམ་གཏན་ས་དྲུག་གང་རུང་ཡང་ཡིན། སྦྱོར་ལམ་ཆོས་མཆོག་གི་རྟེན་དུ་གྱུར་པའི་བསམ་གཏན་ས་དྲུག་གང་རུང་ཡང་ཡིན་པའི་གཞི་མཐུན་མེད་པའི་ཕྱིར་ཏེ། ཁྱོད་ཀྱི་རྟེན་དུ་གྱུར་པའི་ས་ཡིན་ན། ཟག་མེད་ཡིན་པས་ཁྱབ། སྦྱོར་ལམ་ཆོས་མཆོག་གི་རྟེན་དུ་གྱུར་པའི་ས་ཡིན་ན། ཟག་བཅས་ཡིན་པས་ཁྱབ་པའི་ཕྱིར། ཕྱི་མ་མ་གྲུབ་ན་བུད། དང་པོ་མ་གྲུབ་ན་དེ་ཆོས་ཅན། ཁྱོད་ཀྱི་རྟེན་དུ་གྱུར་པའི་ས་ཡིན་ན་ཟག་མེད་ཡིན་པས་ཁྱབ་པར་ཐལ། ཁྱོད་དོན་དམ་པའི་ཆོས་མངོན་པ་ཡིན་པའི་ཕྱིར་རོ། །

གཉིས་པ་རང་ལུགས་ནི། དོན་དམ་པའི་ཆོས་མངོན་པ་ལ་ས་མཚམས་ཀྱི་སྒོ་ནས་དབྱེ་ན་མཐོང་ལམ། སྒོམ་ལམ། མི་སློབ་ལམ་གྱི་ངོ་བོར་གྱུར་པའི་ཆོས་མངོན་པ་དང་གསུམ་ཡོད་དེ། ཚོགས་སྦྱོར་གཉིས་དང་འཇིག་རྟེན་སྒོམ་ལམ་ཀྱི་ངོ་བོ་གྱུར་པ་ནི་མེད་དེ། དེ་རྣམས་ནི་ཟག་བཅས་ཁོ་ནར་ངེས་པའི་ཕྱིར། རྟེན་གྱི་སྒོ་ནས་དབྱེ་ན། བསམ་གཏན་དང་པོའི་ཉེར་བསྡོགས་མི་ལྕོགས་མེད་ལ་རྟེན་པའི་ཆོས་མངོན་པ་དང་། བསམ་གཏན་དང་པོའི་དངོས་གཞི་ཙམ་པོ་པ། དེའི་དངོས་གཞི་ཁྱད་པར་ཅན་དང་། གཉིས་པ། གསུམ་པ། བཞི་པའི་དངོས་གཞི་དང་། གཟུགས་མེད་དང་པོ་གསུམ་གྱི་དངོས་གཞི་ལ་བརྟེན་པའི་ཆོས་མངོན་པ་སྟེ་དགུ་ཡོད། འདོད་པ་དང་སྲིད་རྩེ་ལ་བརྟེན་པ་ནི་མེད་

༼༡༤༽
དེ། འདོད་པ་ནི་མཉམ་པར་མ་བཞག་པ་དང་། སྲིད་རྩེ་ནི་སེམས་རྒྱུ་བ་མི་གསལ་བའི་ཕྱིར། བསམ་གཏན་གཉིས་པའི་ཉེར་བསྡོགས་ནས་སྲིད་རྩེའི་ཉེར་བསྡོགས་ཀྱི་བར་བདུན་ལ་བརྟེན་པ་ཡང་མེད་དེ། དེ་རྣམས་ཀྱི་ཉེར་བསྡོགས་ཞི་རགས་ཀྱི་རྣམས་ཅན་ཡིན་པས་སོ། །
དེ་ཡང་སྒོམ་ལམ་དང་མི་སློབ་ལམ་དུ་གྱུར་པའི་ཆོས་མངོན་པ་རྣམས་ནི་ཟག་མེད་ས་དགུ་གང་རུང་ལ་ཅི་རིགས་པར་བརྟེན། མཐོང་ལམ་དུ་གྱུར་པ་རྣམས་ནི་སྦྱོར་ལམ་ཆོས་མཆོག་དང་འདྲ་བར་བསམ་གཏན་ས་དྲུག་གང་རུང་ལ་བརྟེན་གྱི་གཟུགས་མེད་ལ་བརྟེན་པ་ནི་མེད་དེ། དེ་ནི་ཆོས་མཆོག་དང་ས་གཅིག །ཅེས་གསུངས་པའི་ཕྱིར་རོ། །
རྟེན་དང་བརྟེན་པའི་དོན་ནི། རྟེན་རྣམས་ནི་ཏིང་ངེ་འཛིན་གཙོ་བོར་གྱུར་པའི་ཞི་གནས་དང་། བརྟེན་པ་ཆོས་མངོན་པ་རྣམས་ནི་ཤེས་རབ་གཙོ་བོར་གྱུར་པའི་ལྷག་མཐོང་ཡིན་པས་ཞི་ལྷག་ཟུང་འབྲེལ་གྱི་ཚུལ་གྱིས་བརྟེན་པ་ཡིན་ཞིང་། བདག་རྐྱེན་ཏིང་ངེ་འཛིན་ལ་བརྟེན་པའི་ཚུལ་གྱིས་ཀྱང་བརྟེན་པ་ཡིན་ཏེ། གཞུང་འདིར་ཡང་། སྟོན་དང་བསེ་རུ་བྱང་ཆུབ་བར། །
བསམ་གཏན་མཐའ་རྟེན་གཅིག་ལ་ཀུན། །
ཞེས་དང་། རིགས་པའི་དབང་ཕྱུག་གིས་རྣལ་འབྱོར་མངོན་སུམ་རྣམས། བདག་རྐྱེན་ཏིང་ངེ་འཛིན་ལ་བརྟེན་པར་བཤད་པ་དང་གནད་གཅིག་གོ །དེང་སང་ཕལ་ཆེར་རྟེན་ཟག་མེད་ཀྱི་ས་རྣམས་ཀྱང་དོན་དམ་པའི་ཆོས་མངོན་པར་སྡུད་པ་ནི། ཞིབ་ཏུ་མ་བརྟགས་པ་སྟེ་རྟེན་ཞི་གནས་བརྟེན་པ་ལྷག་མཐོང་ཡིན་པར་ཐལ་བའི་སྐྱོན་གནས་སོ་དཔྱིས་ཕྱིན་པར་བཤད་དོ། །
སྣར་ཐང་པ་སོགས་

༼༡༥༽
འདི་ཡི་རྟེན་དང་བརྟེན་པའི་དོན་རྟེན་ས་རྣམས་བརྟེན་པ་མཐོང་ལམ་སོགས་ཀྱི་ངོ་བོར་སྐྱེས་པ་ལ་རྟེན་དང་བརྟེན་པའི་ཐ་སྙད་གདགས་སོ། །
ཞེས་གསུངས་པ་ཡང་གནད་འདི་ལྟ་བུ་ཁོངས་སུ་མ་ཤར་བས་བློ་གྲོས་གུ་དོག་པར་བྱས་སོ། །
འཁོར་གྱི་སྒོ་ནས་དབྱེ་ན། ཕུང་པོ་ལྔའམ་བཞི་ཡོད་དེ། བསམ་གཏན་ས་དྲུག་གང་རུང་ལ་བརྟེན་པ་རྣམས་ནི་ཕུང་པོ་ལྔ་པ་ཅན་དང་། གཟུགས་མེད་དང་པོ་གསུམ་གང་རུང་ལ་བརྟེན་པ་རྣམས་ནི་རྗེས་འབྲངས་གཟུགས་ཕུང་མེད་པས་ཚོར་བ་སོགས་གཞན་བཞིའོ། །
དེ་ཡང་གཟུགས་ཕུང་ནི་ཟག་མེད་ཀྱི་ཤེས་རབ་ཀྱི་འཁོར་གྱི་ཟག་མེད་ཀྱི་སྡོམ་པ་ལྟ་བུ། ཚོར་བ་ནི་བསམ་གཏན་དང་པོའི་དངོས་གཞི་ཙམ་པོ་དང་། གཉིས་པ་ལ་བརྟེན་པའི་ཚེ་ཚོར་བ་ཡིད་བདེ། གསུམ་པ་ལ་བརྟེན་པའི་ཚེ་བདེ་བ། དང་པོའི་ཉེར་བསྡོགས་དང་དང་པོའི་དངོས་གཞི་ཁྱད་པར་ཅན་ལ་བརྟེན་པའི་ཚེ་བཏང་སྙོམས་སོ། །
འདུ་ཤེས་ནི་ཟག་མེད་ཀྱི་ཡིད་ཀྱི་འདུས་ཏེ་རེག་པ་ལས་བྱུང་བའི་འདུ་ཤེས་སོ། །
འདུ་བྱེད་ལ་གཉིས་ལས། མཚུངས་ལྡན་འདུ་བྱེད་ནི་ཚོར་འདུ་གཉིས་མ་གཏོགས་པའི་སེམས་ཀྱི་ས་མང་བརྒྱད། དགེ་བའི་ས་མང་བཅུ། བསམ་གཏན་དང་པོའི་དངོས་གཞི་ཙམ་པོ་དང་། ཉེར་བསྡོགས་ལ་བརྟེན་པའི་རྟོག་དཔྱོད་གཉིས་དང་བཅས་པའི་ཉི་ཤུའོ། །

ལྡན་མིན་འདུ་བྱེད་ནི། དེ་དག་གི་ཐོབ་པ་དང་མཚན་ཉིད་སྐྱེ་སོགས་རྣམས་སོ། །
རྣམ་པར་ཤེས་པ་ནི་ཟག་མེད་ཀྱི་ཤེས་རབ་དང་མཚུངས་ལྡན་དུ་གྱུར་པའི་ཡིད་ཀྱི་རྣམ་པར་ཤེས་པའོ། །
དེ་དག་ནི་ཟག་མེད་ཀྱི་ཤེས་རབ་ཀྱི་འཁོར་ཕུང་པོ་ལྔ་ཞེས་པ་དེ་ཡིན་གྱིས། སྤྱིར་

༼༡༦༽
ཟག་མེད་ཀྱི་ཕུང་པོ་ལྔ་གང་རུང་ཡིན་ན། ཟག་མེད་ཀྱི་ཤེས་རབ་དང་དེའི་རྗེས་འབྲངས་གང་རུང་ཡིན་པས་མ་ཁྱབ་ཏེ། བརྟེན་ས་རྣམས་ལ་ཡང་རྗེས་འབྲངས་ཕུང་པོ་ལྔའམ་བཞི་ཡོད་པའི་ཕྱིར་ཏེ། སྙོམས་འཇུག་དགེ་བ་རྩེ་གཅིག་པ། །
རྗེས་འབྲངས་བཅས་ན་ཕུང་པོ་ལྔ། །
ཞེས་དང་། དེ་བཞིན་གཟུགས་མེད་ཕུང་པོ་བཞི། །
ཞེས་གསུངས་སོ། །
བརྡར་བཏགས་པའི་ཆོས་མངོན་པ་ལ་མཚན་ཉིད་དང་། དབྱེ་བ་གཉིས། དང་པོ་ནི། དོན་དམ་པའི་ཆོས་མངོན་པ་ཐོབ་པའི་ཐབས་སུ་གྱུར་པའི་ཟག་བཅས་ཀྱི་ལམ་དང་། མངོན་པ་མཚན་ཉིད་པ་ཐབས་དང་བཅས་པ་བརྗོད་བྱའི་གཙོ་བོར་བསྟན་པའི་གཞུང་ཚིག་གང་རུང་གིས་བསྡུས་པའི་ཆོས་སོ། །
གཉིས་པ་ལ་ལམ་མངོན་པ་དང་། གཞུང་མངོན་པ་གཉིས། དང་པོ་ནི། ཁ་ཅིག་ན་རེ། ཚོགས་སྦྱོར་གང་རུང་ཡིན་ན། ལམ་མངོན་པ་ཡིན་པས་ཁྱབ་ཅེས་དང་། འཇིག་རྟེན་པའི་ཐོས་བྱུང་བསམ་བྱུང་སྒོམ་བྱུང་གི་ཤེས་རབ་དང་གསུམ་པོ་གང་རུང་ཡིན་ན། དེ་ཐོབ་བྱ་ཕྱིར་གང་དང་ཞེས་པའི་དངོས་བསྟན་གྱི་ཤེས་རབ་ཡིན་པས་ཁྱབ་ཟེར་བ་མི་འཐད་དེ། དང་པོ་ལ། ཉན་ཐོས་ཚོགས་ལམ་པའི་རྒྱུད་ཀྱི་སོ་ཐར་གྱི་སྡོམ་པ་ཆོས་ཅན། དེར་ཐལ། དེའི་ཕྱིར་ཏེ། ཚོགས་ལམ་ཡིན་པའི་ཕྱིར་ཏེ། ཉན་ཐོས་ཚོགས་ལམ་པའི་རྒྱུད་ཀྱི་ལམ་ཡིན་པའི་ཕྱིར་ཏེ། དེའི་རྒྱུད་ཀྱི་ངེས་འབྱུང་གི་བསམ་པས་ཟིན་པའི་སྡོམ་པ་ཡིན་པའི་ཕྱིར་ཏེ། ཆོས་ཅན་དེ་ཡིན་པའི་ཕྱིར། རྩ་བ་འདོད་ན། དེ་ཆོས་ཅན། སྐྱེས་ཐོབ་ཀྱི་ཤེས་རབ་སོགས་

༼༡༧༽
བཞི་པོ་གང་རུང་གི་རྗེས་འབྲངས་ཡིན་པར་ཐལ། འདོད་པའི་ཕྱིར། འདོད་ན། དེ་བཞི་རེ་རེ་ནས་མ་ཡིན་པར་ཐལ། ཆོ་གས་ཐོབ་པའི་སྡོམ་པ་ཡིན་པའི་ཕྱིར་ཏེ། སོ་ཐར་གྱི་སྡོམ་པ་ཡིན་པའི་ཕྱིར་རོ། །
དམ་བཅའ་ཕྱི་མ་ལ། མདོ་སྡེའི་སྡེ་སྣོད་ལ་ཐོས་བྱུང་གི་འཇིག་རྟེན་པའི་ཤེས་རབ་སོགས་ཆོས་ཅན། དེར་ཐལ། དེའི་ཕྱིར། འདོད་ན། མདོ་སྡེའི་སྡེ་སྣོད་ལ་ཐོས་བྱུང་གི་འཇིག་རྟེན་གྱི་ཤེས་རབ་ཆོས་ཅན། མངོན་པའི་སྡེ་སྣོད་ལ་ཐོས་བྱུང་གི་ཤེས་རབ་ཡིན་པར་ཐལ། ཐོས་བྱུང་གི་ཤེས་རབ་གང་ཞིག་འདོད་པའི་ཕྱིར། འདོད་ན། དེ་མ་ཡིན་པར་ཐལ། ཆོས་ཅན་ཡིན་པའི་ཕྱིར་རོ།།  ༈  །།རང་ལུགས་ནི། ལམ་མངོན་པ་དེ་ལ་ངོ་བོའི་སྒོ་ནས་དབྱེ་ན། འཇིག་རྟེན་པའི་སྐྱེས་ནས་ཐོབ་པའི་ཆོས་རབ་ཏུ་རྣམ་འབྱེད་ཀྱི་ཤེས་རབ་མངོན་པའི་སྡེ་སྣོད་ལ་ཐོས་བྱུང་གི བསམ་བྱུང་གི སྒོམ་བྱུང་གི ཆོས་རབ་ཏུ་རྣམ་འབྱེད་ཀྱི་ཤེས་རབ་དང་བཞི། སྐྱེས་ཐོབ་ནི་འདོད་པའི་ཁམས་སོགས་ས་དགུ་ཆར་ན་ཡོད་ལ། ཐོས་བྱུང་ནི་འདོད་པ་དང་གཟུགས་ཀྱི་སས་བསྡུས་པ་ན་ཡོད་ཀྱི། གཟུགས་མེད་ཀྱི་སས་བསྡུས་པ་ན་མེད་དེ། དེ་ན་སྒྲ་ཉན་པ་མེད་པའི་ཕྱིར། བསམ་བྱུང་ནི་འདོད་པའི་སས་བསྡུས་ཁོ་ན་ན་ཡོད་ཀྱི། ཁམས་གོང་གི་སས་བསྡུས་ན་མེད་དེ། གོང་མར་སེམས་པར་བརྩམས་པ་ཙམ་གྱིས་སྒོམ་བྱུང་དུ་འགྱུར་བའི་ཕྱིར། སྒོམ་བྱུང་ནི་ཁམས་གོང་གི་སས་བསྡུས་པ་ཡིན་གྱི། འདོད་པའི་སས་བསྡུས་པ་མེད་དེ། འདོད་པ་ནི་མཉམ་པར་མ་བཞག་པའི་ས་ཡིན་

༼༡༨༽
པའི་ཕྱིར། རྗེས་འབྲང་གི་སྒོ་ནས་དབྱེ་ན། སྐྱེས་ཐོབ་ཐོས་བྱུང་བསམ་བྱུང་གསུམ་ནི་ས་གང་ལ་བརྟེན་ཀྱང་རྗེས་འབྲངས་ཕུང་པོ་བཞི་པ་ཅན་ཡིན་གྱི། ལྔ་པ་ནི་མ་ཡིན་ཏེ། རྗེས་འབྲངས་སུ་གྱུར་པའི་སྡོམ་གཟུགས་མེད་པའི་ཕྱིར། སྒོམ་བྱུང་ནི་གཟུགས་མེད་ལ་བརྟེན་པའི་ཚེ་ཕུང་པོ་བཞི་པ་ཅན་དང་བསམ་གཏན་དང་པོའི་ཉེར་བསྡོགས་སོགས་པ་བརྟེན་པའི་ཚེ་ཕུང་པོ་ལྔ་པ་ཅན་ཡིན་ཏེ། དེའི་ཚེ་རྗེས་འབྲངས་བསམ་གཏན་གྱི་སྡོམ་གཟུགས་ཡོད་པའི་ཕྱིར། གཞུང་མངོན་པ་ལ་བཀའ་དང་། བསྟན་བཅོས་གཉིས་ལས། དང་པོ་ནི། མངོན་པ་སྡེ་བདུན་ལྟ་བུའོ། །

གཉིས་པ་ནི། བྱེ་བྲག་བཤད་མཛོད་ཆེན་མོ་དང་བསྟན་བཅོས་མངོན་པ་མཛོད་འདི་ལྟ་བུའོ། །
གསུམ་པ་གཞུང་དོན་དངོས་ལ། ཟག་བཅས་ཟག་པ་མེད་ཆོས་རྣམས། །
ལམ་མ་གཏོགས་པའི་འདུས་བྱས་རྣམས། །
ཟག་བཅས་གང་ཕྱིར་དེ་དག་ལ། །
ཟག་རྣམས་ཀུན་ཏུ་རྒྱས་པར་འགྱུར། །
ཞེས་པའི་སྐབས་སུ་དགག་གཞག་གཉིས་ལས། དང་པོ་ནི། ཁ་ཅིག་ན་རེ། དམིགས་པ་དང་མཚུངས་ལྡན་གང་རུང་གི་སྒོ་ནས་ཟག་པ་སྐྱེ་འགྱུར་ཡིན་ན་ཟག་བཅས་ཡིན་པས་ཁྱབ། ཟག་བཅས་ཡིན་ན་དམིགས་པ་དང་མཚུངས་ལྡན་གང་རུང་གི་སྒོ་ནས་ཟག་པ་སྐྱེ་འགྱུར་ཡིན་པས་ཁྱབ། ཟག་བཅས་ཡིན་ན་ཟག་པ་དང་མཚུངས་ལྡན་ཡིན་པས་ཁྱབ་ཅེས་ཟེར་རོ། །
མི་འཐད་དེ། དམ་བཅའ་དང་པོ་ལ། ལམ་བདེན་ཆོས་ཅན། དེར་ཐལ། དེའི་ཕྱིར་ཏེ། དམིགས་པའི་སྒོ་

༼༡༩༽
ནས་ཟག་པ་སྐྱེ་འགྱུར་ཡིན་པའི་ཕྱིར་ཏེ། ཁྱོད་ལ་དམིགས་ནས་ཟག་པ་སྐྱེ་བ་ཡོད་པའི་ཕྱིར་ཏེ། མཛོད་རང་འགྲེལ་ལས། འགོག་པ་དང་ལམ་གྱི་བདེན་པ་ལ་དམིགས་ནས་ཀྱང་ཟག་པ་སྐྱེ་བར་ནི་འདོད་མོད་ཀྱི། ཞེས་གསུངས་པ་འཐད་པའི་ཕྱིར། རྩ་བ་འདོད་ན། ཟག་བཅས་མ་ཡིན་པའི་ཕྱིར་ཏེ། ཟག་མེད་ཀྱི་ཕུང་པོ་ཡིན་པའི་ཕྱིར་ཏེ། འཕགས་ལམ་ཡིན་པའི་ཕྱིར་ཏེ། ཆོས་ཅན་ཡིན་པའི་ཕྱིར་རོ། །
དམ་བཅའ་གཉིས་པ་ལ་མ་འོངས་པ་མི་སྐྱེའི་ཆོས་ཅན་གྱི་གཟུགས་ཀྱི་སྐྱེ་མཆེད་ཆོས་ཅན། དེར་ཐལ། དེའི་ཕྱིར་ཏེ། སྒོམ་སྤང་ཡིན་པའི་ཕྱིར་ཏེ། གཟུགས་ཅན་གྱི་ཁམས་བཅུ་པོ་གང་རུང་ཡིན་པའི་ཕྱིར་ཏེ། བཅུ་པོ་གང་རུང་དུ་གྱུར་པའི་གཟུགས་ཀྱི་ཁམས་ཡིན་པའི་ཕྱིར་ཏེ། གཟུགས་ཀྱི་སྐྱེ་མཆེད་ཡིན་པའི་ཕྱིར་ཏེ། ཆོས་ཅན་ཡིན་པའི་ཕྱིར། རྩ་བ་འདོད་ན། ཟག་པ་སྐྱེ་འགྱུར་ཡིན་པར་ཐལ། འདོད་པའི་ཕྱིར། འདོད་ན། དེ་ཆོས་ཅན། དེ་མ་ཡིན་པར་ཐལ། མི་སྐྱེ་བའི་ཆོས་ཅན་ཡིན་པའི་ཕྱིར་ཏེ། ཆོས་ཅན་ཡིན་པའི་ཕྱིར། དམ་བཅའ་གསུམ་པ་ལ། ཉན་ཐོས་དགྲ་བཅོམ་པའི་རྣམ་སྨིན་གྱི་གཟུགས་ཕུང་ཆོས་ཅན། དེར་ཐལ། དེའི་ཕྱིར་ཏེ། ཟག་བཅས་ཀྱི་གཟུགས་ཕུང་ཡིན་པའི་ཕྱིར་ཏེ། རྣམ་སྨིན་གྱི་གཟུགས་ཕུང་ཡིན་པའི་ཕྱིར་ཏེ། ཆོས་ཅན་ཡིན་པའི་ཕྱིར། རྩ་བ་འདོད་ན། མཚུངས་ལྡན་ཡིན་པར་ཐལ། འདོད་པའི་ཕྱིར། འདོད་ན། སེམས་སེམས་བྱུང་གང་རུང་ཡིན་པར་ཐལ། འདོད་པའི་ཕྱིར། འདོད་ན། མ་ཡིན་པར་ཐལ། 

༼༢༠༽
གཟུགས་ཕུང་ཡིན་པའི་ཕྱིར། ཡང་ཁ་ཅིག་ན་རེ། ཁམས་གོང་མ་ལ་དམིགས་པའི་ཟག་བཅས་ཡིན་ན། ཁམས་གོང་མ་ལ་དམིགས་པའི་སྒོ་ནས་ཟག་པ་རྒྱས་འགྱུར་ཡིན་པས་ཁྱབ། དམིགས་པའི་སྒོ་ནས་ཟག་པ་རྒྱས་འགྱུར་ཡིན་ན། མཚུངས་ལྡན་གྱི་སྒོ་ནས་ཟག་པ་རྒྱས་འགྱུར་ཡིན་པས་ཁྱབ། ཟག་པ་དེ་དང་བཅས་པ་ཡིན་ན། ཟག་པ་དེ་རྒྱས་འགྱུར་གྱི་ཆོས་ཡིན་པས་ཁྱབ། ཅེས་ཟེར་བ་མི་ཐད་དེ། དམ་བཅའ་དང་པོ་ལ་ཁམས་གོང་མ་དམིགས་ཡུལ་དུ་བྱེད་པ་ཅན་གྱི་འདོད་པའི་སྡུག་བསྔལ་མཐོང་སྤང་དུ་གྱུར་པའི་ཐེ་ཚོམ་ཆོས་ཅན། དེར་ཐལ། དེའི་ཕྱིར་ཏེ། ཁམས་གོང་མ་ལ་དམིགས་པའི་ཕྲ་རྒྱས་ཡིན་པའི་ཕྱིར་ཏེ། དེ་ལ་དམིགས་པའི་ཀུན་འགྲོའི་ཕྲ་རྒྱས་ཡིན་པའི་ཕྱིར་ཏེ། དེ་དག་ལས་དགུ་གོང་དུ་དམིགས། །
ཞེས་པའི་དངོས་བསྟན་གྱི་དགུ་པོ་གང་རུང་ཡིན་པའི་ཕྱིར་ཏེ། ཆོས་ཅན་ཡིན་པའི་ཕྱིར། རྩ་བ་འདོད་ན། དེ་ཆོས་ཅན། དེ་ལ་དམིགས་པའི་སྒོ་ནས་ཟག་པ་རྒྱས་འགྱུར་མ་ཡིན་པར་ཐལ། དེ་ལ་དམིགས་པའི་ཟག་པ་ཡིན་ལ། དེ་ལ་དམིགས་པའི་སྒོ་ནས་ཟག་པ་རྒྱས་འགྱུར་མ་ཡིན་པའི་ཁྱད་པར་འཐད་པའི་ཕྱིར། མ་གྲུབ་ན། དེར་ཐལ། ཁམས་གོང་མ་དམིགས་ཡུལ་དུ་བྱེད་པ་ཅན་གྱི་འོག་སའི་ཟག་པ་ཡིན་པའི་ཕྱིར། ཁྱབ་སྟེ། གོང་མ་ཡུལ་ཅན་མིན་ཞེས་བཤད་པ་འཐད་པའི་ཕྱིར། གཏན་ཚིགས་གྲུབ་སྟེ། ཆོས་ཅན་ཡིན་པའི་ཕྱིར་རོ། །

དམ་བཅའ་གཉིས་པ་ལ། འདོད་ཁམས་

༼༢༡༽
ཀྱི་སྣོད་ཀྱི་འཇིག་རྟེན་ཆོས་ཅན། དེར་ཐལ། དེའི་ཕྱིར་ཏེ། དམིགས་པའི་སྒོ་ནས་ཉོན་མོངས་རྒྱས་འགྱུར་ཡིན་པའི་ཕྱིར་ཏེ། ཁྱོད་ལ་དམིགས་ནས་འདོད་པའི་ཉོན་མོངས་རྒྱས་པར་འགྱུར་བ་ཡོད་པའི་ཕྱིར། མ་གྲུབ་ན། དེར་ཐལ། འདོད་པའི་ཉོན་མོངས་རྒྱས་པར་འགྱུར་བའི་ཁམས་གང་ཞིག མཚུངས་ལྡན་མ་ཡིན་པའི་ཕྱིར། དང་པོ་གྲུབ་སྟེ། འདོད་པའི་ཁམས་ཡིན་པའི་ཕྱིར། ཕྱི་མ་གྲུབ་སྟེ། སྣོད་ཀྱི་འཇིགས་རྟེན་ཡིན་པའི་ཕྱིར་རོ། །
རྩ་བ་འདོད་ན། དེ་ཆོས་ཅན། དེ་མ་ཡིན་པར་ཐལ། ཟག་པ་དང་མཚུངས་ལྡན་གྱི་སྒོ་ནས་ཟག་པ་རྒྱས་འགྱུར་ཡང་མ་ཡིན། ཟག་མེད་དང་མཚུངས་ལྡན་གྱི་སྒོ་ནས་ཀྱང་ཟག་པ་རྒྱས་འགྱུར་མ་ཡིན་པའི་ཕྱིར། དང་པོ་གྲུབ་སྟེ། ཁྱོད་དང་མཚུངས་ལྡན་གྱི་ཟག་པ་མེད་པའི་ཕྱིར་ཏེ། ཁྱོད་དང་མཚུངས་ལྡན་མེད་པའི་ཕྱིར་ཏེ། ཤེས་པ་མ་ཡིན་པའི་ཕྱིར་ཏེ། སྣོད་ཀྱི་འཇིག་རྟེན་ཡིན་པའི་ཕྱིར་རོ། །
གཉིས་པ་མ་གྲུབ་ན་བདག་མེད་ཀྱི་འགྲུབ་བོ། །
དམ་བཅད་གསུམ་པ་ལ། མཐོང་ལམ་སྡུག་བསྔལ་ཆོས་ཤེས་པའི་རྒྱུད་ཀྱི་འདོད་པའི་ཀུན་འབྱུང་མཐོང་སྤང་གི་ཀུན་འགྲོའི་ཕྲ་རྒྱས་ཆོས་ཅན། འདོད་པའི་སྡུག་བསྔལ་མཐོང་སྤང་གི་ཀུན་འགྲོའི་ཕྲ་རྒྱས་རྒྱས་པར་འགྱུར་བའི་ཆོས་ཡིན་པར་ཐལ། དེ་དང་བཅས་པ་ཡིན་པའི་ཕྱིར་ཏེ། དེ་དང་ལྡན་པ་ཡིན་པའི་ཕྱིར་ཏེ། དམིགས་པའི་སྒོ་ནས་དེ་དང་ལྡན་པ་ཡིན་པའི་ཕྱིར་ཏེ། སྡུག་བསྔལ་མཐོང་སྤང་བྱ་སྤངས་ཀྱང་། །
ཀུན་འགྲོ་ལྷག་མ་རྣམས་ཀྱིས་ལྡན། །
ཞེས་པའི་དངོས་བསྟན་གྱི་འདོད་པའི་ཀུན་འགྲོ་ཡིན་པའི་ཕྱིར་ཏེ། འདོད་པའི་ཀུན་འབྱུང་

༼༢༢༽
མཐོང་སྤང་གི་ཀུན་འགྲོ་ཡིན་པའི་ཕྱིར་ཏེ། ཆོས་ཅན་ཡིན་པའི་ཕྱིར། རྩ་བ་འདོད་ན། དེ་རྒྱས་པར་འགྱུར་བའི་ཆོས་མ་ཡིན་པར་ཐལ། དེ་དང་ལྡན་པ་ཙམ་གྱི་སྒོ་ནས་དེ་དང་བཅས་པ་གཞག་པ་ཡིན་པའི་ཕྱིར། མ་གྲུབ་ན། དེ་དེར་ཐལ། སེམས་ཉོན་མོངས་ཅན་གྱི་ཆོས་རྣམས་ཕྲ་རྒྱས་དང་བཅས་པའི་དོན་དེ་རྒྱས་པར་འགྱུར་བའི་སྒོ་ནས་དེ་དང་བཅས་པ་དང་། དེ་དང་ལྡན་པ་ཙམ་གྱི་སྒོ་ནས་དེ་དང་བཅས་པར་འཇོག་པ་གཉིས་སུ་བཤད་པའི་ཕྱིར་ཏེ། ཉོན་མོངས་ཕྲ་རྒྱས་བཅས་རྣམ་གཉིས། །
ཞེས་གསུངས་པའི་ཕྱིར། གཉིས་པ་རང་ལུགས་ནི། ཟག་པའི་ངོ་བོ་དང་། དེ་དང་བཅས་པའི་དོན་གཉིས། དང་པོ་ནི། ཟག་པ་དང་ཉོན་མོངས་ནི་རྣམ་གྲངས་ཡིན་ལ། དེ་ལ་དབྱེ་ན། ཕྲ་རྒྱས་དང་། ཀུན་དཀྲིས་གཉིས། དང་པོ་ལ་སྤང་བྱ་རིགས་ལྔ་ལས། རེ་ཞིག་འདོད་པའི་སྡུག་བསྔལ་མཐོང་སྤང་གི་ཕྲ་རྒྱས་ལ་དབྱེ་ན་འདོད་ཆགས། ཁོང་ཁྲོ། ང་རྒྱལ། མ་རིག ཐེ་ཚོམ། འཇིག་ཚོགས་ལ་ལྟ་བ། མཐར་འཛིན་པ། ལོག་ལྟ། ལྟ་བ་ལ་མཆོག་འཛིན་གྱི་ལྟ་བ། ཚུལ་ཁྲིམས་དང་བརྟུལ་ཞུགས་ལ་མཆོག་ཏུ་འཛིན་པའི་ལྟ་བ་དང་བཅུ། དེ་བཞིན་དུ་དེའི་ཀུན་འབྱུང་མཐོང་སྤང་དང་། འགོག་པ་མཐོང་སྤང་གི་ཕྲ་རྒྱས་གཉིས་ལ་ལྟ་བ་གསུམ་གསུམ་མ་གཏོགས་པ་བདུན་བདུན། དེའི་ལམ་མཐོང་སྤང་གི་ཕྲ་རྒྱས་ལ་ལྟ་བ་གཉིས་མ་གཏོགས་པ་བརྒྱད། དེའི་སྒོམ་སྤང་གི་ཕྲ་རྒྱས་ལ་འདོད་ཆགས། ཁོང་ཁྲོ། ང་རྒྱལ། མ་རིག་པ་བཞི་སྟེ་ཀུན་དྲིལ་འདོད་པ་ན་ཕྲ་རྒྱས་སུམ་ཅུ་རྩ་དྲུག་ཡོད་དེ། གཞུང་ལས། 

༼༢༣༽
དེ་དག་བཅུ་དང་བདུན་བདུན་བརྒྱད། །
ལྟ་བ་གསུམ་གཉིས་མ་གཏོགས་པ། །
འདོད་ན་སྡུག་བསྔལ་ལ་སོགས་པ། །
མཐོང་བས་རིམས་བཞིན་སྤོང་བར་བྱེད། །
བཞི་ནི་སྒོམ་པས་སྤང་བྱ་ཡིན། །
ཞེས་གསུངས་པའི་ཕྱིར། ཡང་དེ་བཞིན་དུ། ཁམས་གོང་མ་གཉིས་ན་ཁོང་ཁྲོ་མེད་པས་དེ་གཉིས་ཀྱི་སྡུག་བསྔལ་མཐོང་སྤང་ལ་དགུ་དགུ། ཀུན་འབྱུང་དང་། འགོག་པ་མཐོང་སྤང་ལ་དྲུག་དྲུག ལམ་མཐོང་སྤང་ལ་བདུན་བདུན། སྒོམ་སྤང་ལ་གསུམ་གསུམ་སྟེ་སོ་སོར་ཕྱེ་ན་སུམ་ཅུ་སོ་གཅིག་ཚན་པ་གཉིས་འབྱུང་བས་དྲུག་ཅུ་རེ་གཉིས་སུ་འགྱུར་ཞིང་། དེ་དག་དང་སྔར་གྱི་སུམ་ཅུ་སོ་དྲུག་པོ་ཀུན་བསྡོམས་ཁམས་གསུམ་ན་སྤྱོད་པའི་ཕྲ་རྒྱས་དགུ་བཅུ་གོ་བརྒྱད་དུ་འདོད་དེ། གཞུང་ལས། ཁོང་ཁྲོ་མ་གཏོགས་དེ་དག་ཉིད། །

གཟུགས་ཁམས་གཟུགས་མེད་དེ་དང་འདྲ། །
དེ་དག་དགུ་བཅུ་བརྒྱད་དུ་འདོད། །
ཅེས་གསུངས་སོ། །
འདོད་པའི་སྤང་བྱ་རིགས་ལྔའི་གཏི་མུག་མ་གཏོགས་པ་གཞན་འདོད་པ་ན་སྤྱོད་པའི་ཕྲ་རྒྱས་སུམ་ཅུ་རྩ་གཅིག ཀུན་དཀྲིས་བཅུ་དང་བཅས་པ་ནི་འདོད་པའི་ཟག་པ་དང་། དེ་བཞིན་དུ་ཁམས་གོང་མ་གཉིས་ཀྱི་སྤང་བྱ་རིགས་ལྔའི་གཏི་མུག་མ་གཏོགས་པ་གཞན་ཕྲ་རྒྱས་ལྔ་བཅུ་ང་གཉིས་ནི་སྲིད་པའི་ཟག་པ་ཡིན་ལ། ཁམས་གསུམ་ན་སྤྱོད་པའི་སྤང་བྱ་རིགས་ལྔའི་གཏི་མུག་བཅོ་ལྔ་པོ་དེ་རྣམས་ལ་ནི་མ་རིག་པའི་ཟག་པ་ཞེས་ལོགས་སུ་བཀར་ནས་བཞག་སྟེ། དེ་སྐད་དུ་གཞུང་ལས། འདོན་ན་གཏི་མུག་མ་གཏོགས་པའི། །
ཉོན་མོངས་ཀུན་ནས་དཀྲིས་བཅས་ཟག །གཟུགས་དང་གཟུགས་ནི་མེད་པ་ན། །
ཕྲ་

༼༢༤༽
རྒྱས་ཁོ་ན་སྲིད་པའི་ཟག །ཅེས་དང་། རྩ་བ་མ་རིག་ཡིན་པས་ན། །
ལོགས་ཤིག་ཏུ་ནི་ཟག་པར་བསྟན། །
ཞེས་གསུངས་པའི་ཕྱིར། ཕྲ་རྒྱས་དེ་རྣམས་མི་དགེ་བའམ། ལུང་མ་བསྟན་གང་ཡིན་ཞེ་ན། ཁམས་གོང་མའི་དྲུག་ཅུ་རེ་གཉིས་པོ་དང་། འདོད་པའི་འཇིག་ལྟ་མཐར་འཛིན་གྱི་ལྟ་བ་དང་། དེ་གཉིས་དང་མཚུངས་ལྡན་གྱི་མ་རིག་པ་ནི་སྒྲིབ་ལུང་མ་བསྟན་དང་། འདོད་པའི་མ་རིགས་པ་གཞན་དང་ཕྲ་རྒྱས་ལྷག་མ་སོ་གཉིས་ནི་མི་དགེ་བ་ཡིན་ཏེ། གོང་མ་ཐམས་ཅད་ལུང་མ་བསྟན། །
འདོད་ན་འཇིག་ཚོགས་ལྟ་བ་དང་། །
མཐར་འཛིན་ལྷན་ཅིག་མ་རིག་པ། །
ལྷག་མ་རྣམས་འདིར་མི་དགེ་བའོ། །
ཞེས་གསུངས་པ་ལྟར་རོ། །
གཉིས་པ་དེ་དང་བཅས་པའི་དོན་ལ་མཚན་ཉིད་དང་། དབྱེ་བ་གཉིས། དང་པོ་ནི། དམིགས་པ་དང་མཚུངས་ལྡན་གང་རུང་གི་སྒོ་ནས་ཟག་པ་རྒྱས་པར་འགྱུར་བ་དེ་ཟག་བཅས་ཀྱི་མཚན་ཉིད་ཡིན་ཏེ། གང་ཕྱིར་དེ་དག་ལ། །
ཟག་རྣམས་ཀུན་ཏུ་རྒྱས་པར་འགྱུར། །
ཞེས་གསུངས་པའི་ཕྱིར། རྒྱས་པའི་དོན་ཡང་། ཕན་ཚུན་འཕྲོད་ཅིང་མཐུན་པར་གྱུར་པའི་སྒོ་ནས་ཟག་པ་སྐྱེ་བའི་གནས་ཐོབ་པ་ལ་བཞེད་དོ། །
གཉིས་པ་དབྱེ་བ་ལ། དམིགས་པའི་སྒོ་ནས་ཟག་པ་རྒྱས་པར་འགྱུར་བ་དང་། མཚུངས་ལྡན་གྱི་སྒོ་ནས་ཟག་པ་རྒྱས་པར་འགྱུར་བ་གཉིས། དང་པོ་ནི། ཕྲ་རྒྱས་ཀུན་འགྲོ་རྣམས་ནི་དམིགས་པའི་སྒོ་ནས་རང་སའི་སྤང་བྱ་ཉོན་མོངས་ཅན་རིགས་ལྔ་ཆར་གྱི་ཟག་པ་རྒྱས་པར་འགྱུར་པ་ཡིན་ཏེ། ཕྲ་རྒྱས་ཀུན་ཏུ་འགྲོ་རྣམས་ནི། 

༼༢༥༽
།དམིགས་པའི་སྒོ་ནས་རང་གིས། །
ཐམས་ཅད་དུ་ནི་རྒྱས་པར་འགྱུར། །
ཞེས་གསུངས་པའི་ཕྱིར། དཔེར་ན་འདོད་པའི་སྡུག་བསྔལ་མཐོང་སྤང་གི་ལོག་ལྟ་དེ་དམིགས་པའི་སྒོ་ནས་འདོད་པའི་སྤང་བྱ་རིགས་ལྔ་ཆར་གྱི་ཟག་པ་རྒྱས་པར་འགྱུར་བ་ཡིན་གྱི་གཞན་གྱི་ཟག་པ་རྒྱས་པར་འགྱུར་བ་མ་ཡིན་པ་བཞིན་ནོ། །
ཕྲ་རྒྱས་ཀུན་འགྲོ་མ་ཡིན་པ་རྣམས་ནི་རང་དང་རིགས་གཅིག་པའི་སྤང་བྱ་དེ་ཁོ་ནའི་ཟག་པ་རྒྱས་པར་འགྱུར་བ་ཡིན་གྱི། སྤང་བྱ་གཞན་གྱི་ཟག་པ་རྒྱས་པར་འགྱུར་བ་མ་ཡིན་ཏེ། ཀུན་འགྲོ་མ་ཡིན་རང་རིགས་སུ། །
ཞེས་གསུངས་པའི་ཕྱིར། དཔེར་ན་འགོག་པ་མཐོང་སྤང་གི་ལོག་ལྟ་ཐེ་ཚོམ་ལ་སོགས་པ་རྣམས་སྤང་བྱ་དེ་ཉིད་ཀྱི་ཟག་པ་རྒྱས་པར་འགྱུར་བ་ཡིན་གྱི། སྡུག་བསྔལ་མཐོང་སྤང་སོགས་གཞན་གྱི་ཟག་པ་རྒྱས་པར་འགྱུར་བ་མ་ཡིན་པ་བཞིན་ནོ། །
ཕྲ་རྒྱས་ཀུན་འགྲོ་དང་། ཀུན་འགྲོ་བ་ཡིན་པའི་དབྱེ་བ་ནི། ཀུན་འགྲོ་ལ་དབྱེ་ན། སྡུག་བསྔལ་མཐོང་སྤང་དུ་གྱུར་པའི་ལྟ་བ་ལྔ་དང་། ཀུན་འབྱུང་མཐོང་སྤང་དུ་གྱུར་པའི་ལོག་ལྟ་དང་མཆོག་འཛིན་གཉིས། སྤང་བྱ་དེ་གཉིས་ཀྱི་ཐེ་ཚོམ་གཉིས་དང་དགུ། ལྟ་བ་དང་ཐེ་ཚོམ་གཉིས་དང་། མཚུངས་ལྡན་དང་མཚུངས་ལྡན་མ་ཡིན་པའི་མ་རིག་པ་གཉིས་ཏེ་བཅུ་གཅིག་ཡོད་ལ། དེ་དག་ཀྱང་ཁམས་གསུམ་གྱི་དབྱེ་བས་གཅུ་གཅིག་པ་ཚན་པ་གསུམ་དུ་འགྱུར་བས་སུམ་ཅུ་རྩ་གསུམ་ལ་ཀུན་འགྲོའི་ཕྲ་རྒྱས་ཞེས་བྱ་ཞིང་། གཞན་ཡང་དེ་དག་དང་ལྷན་ཅིག་པའི་གཟུགས་ཚོར་བ་འདུ་ཤེས་མཚུངས་ལྡན་འདུ་བྱེད་

༼༢༦༽
སེམས་བྱུང་སེམས་པ་སོགས་དང་ལྡན་མིན་འདུ་བྱེད། དེ་དག་གི་མཚན་ཉིད་སྐྱེ་སོགས་རྣམས་དང་། དེ་དག་དང་མཚུངས་ལྡན་གྱི་ཡིད་ཀྱི་རྣམ་པར་ཤེས་པར་རྣམས་ལ་ཡང་ཀུན་འགྲོའི་ཕྲ་རྒྱས་ཞེས་བྱ་སྟེ། རང་སའི་ཉོན་མོངས་པ་ཅན་རིགས་ལྔ་པོ་ཀུན་ལ་ཅིག་ཅར་དམིགས་ཤིང་དེ་དག་སྐྱེད་པར་བྱེད་པའི་ཕྱིར། དེ་སྐད་དུ། སྡུག་བསྔལ་རྒྱུ་མཐོང་སྤང་བྱ་བ། །
ལྟ་དང་དེ་བཞིན་ཐེ་ཚོམ་དང་། །
གང་དེ་ལྷན་ཅིག་མ་འདྲེས་པའི། །
མ་རིག་གང་ཡིན་ཀུན་ཏུ་འགྲོ། །
ཞེས་དང་། དེ་དག་དང་ནི་ལྷན་ཅིག་གང་། །
འབྱུང་དེའང་ཀུན་འགྲོ་ཐོབ་མ་གཏོགས། །
ཞེས་གསུས་སོ། །
བཅུ་གཅིག་པོ་དེའི་ནང་ནས་སྡུག་བསྔལ་མཐོང་སྤང་གི་ལྟ་བ་དང་པོ་གཉིས་མ་གཏོགས་པ་དགུ་ནི་ཁམས་གོང་དུ་དམིགས་པ་ཡང་ཡོད། ཁམས་གོང་མ་དམིགས་ཡུལ་དུ་བྱེད་པ་ཅན་གྱི་འདོད་པའི་སྡུག་བསྔལ་མཐོང་སྤང་གི་ལོག་ལྟ་སོགས་དགུ་དང་། དེ་བཞིན་དུ་བསམ་གཏན་གཉིས་པ་དམིགས་ཡུལ་དུ་བྱེད་པ་ཅན་གྱི་བསམ་གཏན་དང་པོའི་སྡུག་བསྔལ་མཐོང་སྤང་གི་ལོག་ལྟ་སོགས་ནས་སྲིད་རྩེ་དམིགས་ཡུལ་དུ་བྱེད་པ་ཅན་གྱི་ཅི་ཡང་མེད་པའི་བར་ལ་རིགས་འགྲེ་སྟེ། དེ་དག་ལས་དགུ་གོང་དུ་དམིགས། །
ལྟ་བ་གཉིས་པོ་མ་གཏོགས་སོ། །
ཞེས་གསུངས་པའི་ཕྱིར། གོང་མ་དམིགས་ཡུལ་དུ་བྱེད་པ་ཅན་གྱི་འོག་སའི་ཕྲ་རྒྱས་རྣམས་ནི་གོང་ས་དེ་དང་དེར་དམིགས་པའི་སྒོ་ནས་ཟག་པ་རྒྱས་པར་འགྱུར་བ་མ་ཡིན་ཏེ། གོང་མའི་ཡུལ་ཅན་མིན་ཞེས་གསུངས་པའི་ཕྱིར། སྤྱིར་དམིགས་པའི་

༼༢༧༽
སྒོ་ནས་ཟག་པ་རྒྱས་འགྱུར་ཡིན་ཏེ། རང་སའི་ཉོན་མོངས་ལ་དམིགས་པའི་སྒོ་ནས་ཟག་པ་རྒྱས་འགྱུར་ཡིན་པའི་ཕྱིར་ཏེ། ཀུན་འགྲོ་ཕྲ་རྒྱས་ཡིན་པས་སོ། །
གནད་འདི་གོ་དགོས་སོ། །
ཀུན་འགྲོ་མ་ཡིན་པའི་དབྱེ་བ་ནི། འགོག་པ་མཐོང་སྤང་དང་ལམ་མཐོང་སྤང་དུ་གྱུར་པའི་ལོག་ལྟ་དང་ཐེ་ཚོམ་གཉིས་གཉིས་ཏེ་བཞི། དེ་དག་དང་མཚུངས་པར་ལྡན་པའི་ཆོས་རྣམས་དང་། བཞི་པོ་དེ་དང་མཚུངས་ལྡན་མ་ཡིན་པའི་སྤང་བྱ་དེ་གཉིས་ཀྱི་མ་རིག་པ་གཉིས་རྣམས་ལ་ནི་ཀུན་འགྲོ་མ་ཡིན་པ་ཞེས་བྱ་སྟེ། རང་གི་རིགས་ཀྱི་སྤང་བྱ་དེ་ཁོ་ན་ལ་དམིགས་ཤིང་དེའི་ཟག་པ་རྒྱས་འགྱུར་ཡིན་པའི་ཕྱིར། སྤང་བྱ་དེ་གཉིས་ཀྱི་ལོག་ལྟ་གཉིས་ཐེ་ཚོམ་གཉིས། དེ་དག་དང་མཚུངས་ལྡན་མ་ཡིན་པའི་དེ་གཉིས་ཀྱི་མ་རིག་པ་གཉིས་ཏེ། དྲུག་པོ་དེ་ལ་ཁམས་གསུམ་གྱི་དབྱེ་བས་བཅོ་བརྒྱད་དུ་འགྱུར་ཞིང་། དེ་དྲུག་ནི་ཟག་མེད་འགོག་ལམ་ལ་ཡང་དམིགས་པའི་ཡུལ་ཅན་གྱི་ཟག་པ་ཡིན་ཏེ། དྲུག་ནི་ཟག་མེད་སྤྱོད་ཡུལ་ཅན། །
ཞེས་གསུངས་པའི་ཕྱིར། དེ་ཡང་འགོག་བདེན་དམིགས་ཡུལ་དུ་བྱེད་པ་ཅན་གྱི་ཟག་པ་ནི། འགོག་པ་མཐོང་སྤང་གི་ལོག་ལྟ་སོགས་གསུམ་དང་། ལམ་བདེན་དམིགས་ཡུལ་དུ་བྱེད་པ་ཅན་ནི་ལམ་མཐོང་སྤང་གི་དེ་གསུམ་ལ་འཇོག་ཅིང་། དེ་དག་འགོག་ལམ་དེ་དང་དེ་ལ་དམིགས་པའི་སྒོ་ནས་ཟག་པ་རྒྱས་འགྱུར་ནི་མ་ཡིན་ཏེ། དེ་གཉིས་ལ་དམིགས་པའི་སྒོ་ནས་ཟག་པ་སྐྱེ་བའི་གནས་མི་ཐོབ་པའི་ཕྱིར། གཉིས་པ་ནི་ཕྲ་རྒྱས་སུ་གྱུར་པའི་སེམས་སེམས་བྱུང་རྣམས་ནི་ཉོན་མོངས་པ་ཅན་གྱི་སེམས་

༼༢༨༽
དང་མཚུངས་ལྡན་གྱི་སྒོ་ནས་ཟག་པ་རྒྱས་འགྱུར་ནི་ཡིན་ཏེ། གང་ཞིག་གང་དང་མཚུངས་ལྡན་པ། །
དེ་ནི་དེར་མཚུངས་ལྡན་སྒོ་ནས། །
ཞེས་གསུངས་པའི་དོན་ནོ། །
དེས་ན་དགེ་བ་ཟག་བཅས་དང་། མ་སྒྲིབ་ལུང་མ་བསྟན་རྣམས་དང་། ཉོན་མོངས་པ་ཅན་གྱི་སེམས་དང་ལྷན་ཅིག་པའི་གཟུགས་ཕུང་དང་། ལྡན་མིན་འདུ་བྱེད་རྣམས་ཀྱང་མཚུངས་ལྡན་སྒོ་ནས་ཟག་པ་རྒྱས་འགྱུར་མ་ཡིན་ཏེ། དེ་དག་ཉོན་མོངས་ཅན་ཀྱི་སེམས་དང་མཚུངས་ལྡན་མ་ཡིན་པའི་ཕྱིར། གནད་འདི་ཡང་སྙིང་གི་ཐིག་ལེར་བཅང་བར་བྱའོ། །

འོ་ན་སྣོད་ཀྱི་འཇིག་རྟེན་དང་དགྲ་བཅོམ་པའི་རྣམ་སྨིན་གྱི་ཕུང་པོ་སོགས་མ་སྒྲིབ་ལུང་མ་བསྟན་དང་། དགེ་བ་ཟག་བཅས་རྣམས་ཇི་ལྟར་ཡིན་ཞེ་ན་དེ་དག་རྣམས་ནི་རང་ཉིད་ཟག་པ་དམིགས་ཡུལ་དུ་བྱེད་པའམ་དེ་དང་མཚུངས་ལྡན་གྱི་སྒོ་ནས་ཟག་པ་རྒྱས་འགྱུར་མིན་ཡང་ཟག་པ་ཉོན་མོངས་པ་རྣམས་ཀྱིས་རང་ཉིད་ལ་དམིགས་པའི་སྒོ་ནས་ཟག་པ་རྒྱས་པར་འགྱུར་བས་ན་ཟག་བཅས་སུ་བཞག་སྟེ། དཔེར་ན་འདོད་པའི་ཉོན་མོངས་ཀྱིས་འདོད་པའི་སྣོད་ཀྱི་འཇིག་རྟེན་ལ་དམིགས་པའི་སྒོ་ནས་ཟག་པ་རྒྱས་པར་འགྱུར་བ་ལྟ་བུའོ། །
འགོག་ལམ་གཉིས་ནི་ཉོན་མོངས་ཀུན་འགྲོ་མ་ཡིན་པ་རྣམས་ཀྱིས་རང་ཉིད་ལ་དམིགས་པའི་སྒོ་ནས་ཟག་པ་སྐྱེ་བ་ཡོད་ཀྱང་རྒྱས་པར་མི་འགྱུར་བས་ན་ཟག་མེད་དུ་བཤད་དོ། །
ཟག་མེད་ལམ་གྱི་བདེན་པ་དང་། །
འདུས་མ་བྱས་རྣམས་གསུམ་ཡང་སྟེ། །
ནམ་མཁའ་དང་ནི་འགོག་པ་གཉིས། །
ཞེས་པའི་སྐབས་སུ་ཟག་མེད་ཀྱི་མཚན་ཉིད་དང་། དབྱེ་བ་གཉིས། དང་པོ་ནི། ཟག་པ་རྒྱས་པར་འགྱུར་དུ་མི་རུང་བའོ། །

༼༢༩༽
གཉིས་པ་ལ་ལམ་བདེན་དང་། འདུས་མ་བྱས་གཉིས། དང་པོ་ལ་མཐོང་ལམ། སྒོམ་ལམ། མི་སློབ་ལམ་དང་གསུམ། དང་པོ་ནི། སྡུག་བསྔལ་ཆོས་བཟོད་སོགས་བར་ཆད་མེད་ལམ་བརྒྱད་དང་། སྡུག་བསྔལ་ཆོས་ཤེས་སོགས་རྣམ་གྲོལ་ལམ་བརྒྱད་དེ་སྐད་ཅིག་མ་བཅུ་དྲུག་ཡོད་པ་ལས། འདིར་སྐད་ཅིག་མ་དང་པོ་བཅོ་ལྔ་མཐོང་ལམ་ཡིན་གྱི། བཅུ་དྲུག་པ་ལམ་རྗེས་ཤེས་ནི་འབྲས་གནས་ཀྱི་ལམ་ཡིན་པས་སྒོམ་ལམ་དུ་འཇོག་སྟེ། བཟོད་དང་ཤེས་པ་གོ་རིམ་བཞིན། །
བར་ཆད་མེད་དང་རྣམ་གྲོལ་ལམ། །
དེ་ལ་སྐད་ཅིག་བཅོ་ལྔ་ནི། །
མ་མཐོང་མཐོང་ཕྱིར་མཐོང་བའི་ལམ། །
ཞེས་དང་། བཅུ་དྲུག་པ་ལ་དེ་འབྲས་གནས། །
ཞེས་གསུངས་པའི་ཕྱིར། འདིར་ཁ་ཅིག་མཐོང་ལམ་བཟོད་པ་བརྒྱད་པོ་གང་རུང་ཡིན་ན་ཤེས་པ་མ་ཡིན་དགོས་ཏེ། དྲི་མེད་བཟོད་རྣམས་ཤེས་པ་མིན། །
ཞེས་གསུངས་པའི་ཕྱིར། ཞེས་ཟེར་བ་ནི་མི་འཐད་དེ། འོ་ན་མཐོང་ལམ་སྡུག་བསྔལ་ཆོས་བཟོད་ཀྱི་ངོ་བོར་གྱུར་པའི་ཀུན་ཤེས་བྱེད་པའི་དབང་པོ་ཆོས་ཅན། དེར་ཐལ། དེའི་ཕྱིར། མ་གྲུབ་ན་སླ། འདོད་ན་ཤེས་པ་ཡིན་པར་ཐལ། རང་ཡུལ་མངོན་སུམ་དུ་ཤེས་པ་ཡིན་པའི་ཕྱིར་ཏེ། རང་ཡུལ་བདེན་བཞིའི་དོན་སྔར་མངོན་སུམ་དུ་མ་ཤེས་པར་གསར་དུ་ཤེས་པ་ཡིན་པའི་ཕྱིར་ཏེ། ཀུན་ཤེས་བྱེད་པའི་དབང་པོ་ཡིན་པའི་ཕྱིར། དེས་ན་ལུང་གི་དོན་ནི། བཟོད་ཤེས་ལྟ་བ་གསུམ་གྱི་ནང་ཚན་དུ་གྱུར་པའི་ཤེས་པ་མ་ཡིན་པ་ལ་དགོངས་པ་ཡིན་ནོ། །
སྤྱིར་མཐོང་ལམ་སྡུག་བསྔལ་ཆོས་བཟོད་ཡིན་ན་ཤེས་པ་ཡིན་པས་མ་ཁྱབ་སྟེ། དེའི་ངོ་བོར་གྱུར་

༼༣༠༽
པའི་ཟག་མེད་ཀྱི་སྡོམ་པ་དང་། དེའི་ཐོབ་པ་དང་མཚན་ཉིད་སྐྱེ་སོགས་རྣམས་ཀྱིས་མ་ངེས་སོ། །
དེ་བཞིན་དུ་སྡུག་བསྔལ་ཆོས་ཤེས་དང་རྗེས་ཤེས་ལ་སོགས་པ་ཡང་ཆོས་ཤེས་དང་རྗེས་ཤེས་ཡིན་ཡང་། ཆོས་ཤེས་པ་དང་རྗེས་སུ་ཤེས་པ་ཡིན་པས་མ་ཁྱབ་སྟེ། འདི་གཉིས་ནི་ཤེས་པ་ཁོ་ནར་ངེས་ལ། སྡུག་བསྔལ་ཆོས་ཤེས་སོགས་ལ་ནི་ཤེས་པ་མ་ཡིན་པའི་གཟུགས་དང་ལྡན་མིན་འདུ་བྱེད་ཀྱང་ཡོད་ཚུལ་ཆོས་བཟོད་བཞིན་ཤེས་པར་བྱའོ། །
གཉིས་པ་སྒོམ་ལམ་ལ་འཇིགས་རྟེན་ལས་འདས་པ་དང་། འཇིག་རྟེན་པའི་སྒོམ་ལམ་གཉིས། དང་པོ་ནི་ཟག་མེད་སྒོམ་ལམ་དང་དོན་གཅིག གཉིས་པ་ལ་འཕགས་རྒྱུད་ཀྱི་འཇིག་རྟེན་སྒོམ་ལམ་དང་། སོ་སྐྱེའི་རྒྱུད་ཀྱི་དེ་གཉིས་ལས། དང་པོ་ནི། སྒོམ་པའི་ལམ་ནི་རྣམ་གཉིས་ཏེ། །
ཞེས་པའི་དངོས་བསྟན་གྱི་འཇིག་རྟེན་སྒོམ་ལམ་དང་དོན་གཅིག་ཅིང་། མཚན་གཞི་ནི། ཉན་ཐོས་སྒོམ་ལམ་པའི་རྒྱུད་ཀྱི་གོང་སའི་ཉེར་བསྡོགས་ཟག་བཅས་ལ་བརྟེན་པའི་སྒོམ་ལམ་རྣམས་སོ། །

གཉིས་པ་ནི། སོ་སོ་སྐྱེ་བོ་རྣམས་ཀྱི་ཅི་ཡང་མེད་མན་ཆད་ལ་ཆགས་བྲལ་བྱེད་པའི་ཚེ་གོང་སའི་ཉེར་བསྡོགས་ལ་བརྟེན་པའི་ཟག་བཅས་བར་ཆད་མེད་ལམ་རྣམས་ཀྱིས་འོག་སའི་ཉོན་མོངས་སྤོང་བ་ལྟ་བུའོ། །
དེ་ནས། ལྷག་སྐྱེས་མཐོང་དང་སྒོམ་གཉིས་ཀྱིས། །
ཞེས་པའི་དངོས་བསྟན་གྱི་སྒོམ་ལམ་ནི་སོ་སྐྱེའི་རྒྱུད་ཀྱི་སྒོམ་ལམ་ཁོ་ན་ཡིན་ཏེ། སྲིད་རྩེ་ལས་གཞན་པའི་ས་ལྷག་མ་བརྒྱད་ཀྱི་མཐོང་སྤང་རྣམས་འཕགས་རྒྱུད་ཀྱི་སྒོམ་ལམ་གྱིས་སྤང་བ་མེད་པའི་

༼༣༡༽
ཕྱིར་ཏེ། དེའི་གོང་དུ་སྤངས་ཟིན་པའི་ཕྱིར་རོ། །
གསུམ་པ་མི་སློབ་ལམ་ནི། ཟད་མི་སྐྱེ་ཤེས་ཀྱི་ཡེ་ཤེས་མངོན་དུ་གྱུར་པ་ལ་བྱང་ཆུབ་ཅེས་ཀྱང་བྱ་ཞིང་། འདི་ལ་དབང་པོའི་སྒོ་ནས་དབྱེ་ན། རྟུལ་པོ་དང་རྣོན་པོའི་ལམ་གཉིས་སོ། །
གཉིས་པ་འདུས་མ་བྱས་ལ་ནམ་མཁའ། སོ་སོར་བརྟགས་འགོག བརྟགས་མིན་གྱི་འགོག་པ་དང་གསུམ་ལས། དང་པོའི་མཚན་ཉིད་ནི། གང་ན་གཟུགས་ཅན་སྐྱེ་བ་ལ་མི་སྒྲིབ་པར་གོ་འབྱེད་པའི་ཆོས་དེ་དེ་ཡིན་ཏེ། དེ་ལ་ནམ་མཁའ་མ་སྒྲིབ་པ་འོ་ཞེས། །
གསུངས་པའི་ཕྱིར། འདིས་ས་ཆུ་རླུང་གསུམ་བརྟེན་པའི་དོན་བྱེད་ནུས་པས་ན་རྟེན་གྱི་དོན་བྱེད་ནུས་པའི་རྫས་ཡོད་དུ་འདོད་དོ། །
འདི་དང་ནམ་མཁའི་ཁམས་གཉིས་མི་གཅིག་སྟེ། འདི་ནི་འདུས་མ་བྱས་ཡིན་ལ། གཅིག་ཤོས་ནི་སར་ཁང་ལ་སོགས་པའི་བུ་ག་ནམ་མཁའ་ལ་འཇོག་པས་གཟུགས་ཀྱི་སྐྱེ་མཆེད་དུ་འགྱུར་བའི་ཕྱིར་ཏེ། བུ་ག་ནམ་མཁའི་ཁམས་ཞེས་བྱ། །
སྣང་དང་མུན་པ་དག་ཡིན་ལོ། །
ཞེས་གསུངས་པའི་ཕྱིར། གཉིས་པ་ནི། ཁ་ཅིག་འདི་དང་འགོག་བདེན་དོན་གཅིག་པར་འདོད་པ་ནི་མི་འཐད་དེ། འོ་ན་སོ་སོ་སྐྱེ་བོས་སྲིད་རྩེའི་ཉེར་བསྡོགས་ལ་བརྟེན་ནས་ཅི་ཡང་མེད་ཀྱི་ཉོན་མོངས་སྤངས་པའི་བྲལ་འབྲས་ཆོས་ཅན། འགོག་བདེན་ཡིན་པར་ཐལ། སོ་སོར་བརྟགས་འགོག་ཡིན་པའི་ཕྱིར། མ་གྲུབ་ན། དེ་དེར་ཐལ། བརྟགས་འགོག་གང་ཞིག སོ་སོར་བརྟགས་མིན་གྱི་བརྟགས་འགོག་མི་སྲིད་པའི་ཕྱིར། དང་པོ་མ་གྲུབ་ན། དེ་ཆོས་ཅན། དེར་ཐལ། བྲལ་བ་བློ་ཡིས་ཟད་

༼༣༢༽
པ་འོ། །
ཞེས་པའི་དངོས་བསྟན་གྱི་བྲལ་བ་ཡིན་པའི་ཕྱིར། བྲལ་འབྲས་ཡིན་ཏེ། སོ་སྐྱེའི་རྒྱུད་ཀྱི་ཟག་བཅས་བར་ཆད་མེད་ལམ་གྱི་བྲལ་འབྲས་ཡིན་པའི་ཕྱིར། རྩ་བ་འདོད་ན། འཕགས་རྒྱུད་ཀྱི་འགོག་པ་ཡིན་པར་ཐལ། འདོད་པའི་ཕྱིར། འདོད་མི་ནུས་ཏེ། སོ་སྐྱེའི་རྒྱུད་ཀྱི་འགོག་པ་ཡིན་པའི་ཕྱིར། དེས་ན་བདེན་བཞི་གང་རུང་ལ་སོ་སོར་རྟོགས་པའི་ཤེས་རབ་ཏུ་གྱུར་པའི་བར་ཆད་མེད་ལམ་གྱི་སྟོབས་ཀྱིས་ཐོབ་པའི་འགོག་པ་དེ་སོ་སོར་བརྟགས་འགོག་གི་མཚན་ཉིད་ཡིན་ཏེ། སོ་སོར་བརྟགས་པའི་འགོག་པ་གང་། །
བྲལ་བའོ་ཞེས་གསུངས་པའི་ཕྱིར། དེ་ལ་དབྱེ་ན་སྡུག་བསྔལ་མཐོང་སྤང་སྤངས་པའི་འགོག་པ་ནས་སྒོམ་སྤང་སྤངས་པའི་བར་ལྔ་ཡོད་དོ། །
སྤང་བྱ་བརྒྱད་ཅུ་རྩ་དགུའི་སྒོ་ནས་དབྱེ་ན། དེ་སྤངས་པའི་བརྟག་འགོག་ཀྱང་བརྒྱད་ཅུ་རྩ་དགུ་ཡོད་དེ། མཐོང་སྤང་བཞི་ལ་འདོད་པ་དང་། ཁམས་གོང་མ་སོ་སོར་ཕྱེ་བས་བརྒྱད། སྒོམ་སྤངས་ལ་ས་དགུ་པོ་རེ་རེ་ལ་ཆེན་པོའི་ཆེན་པོ་ལ་སོགས་པ་དགུ་དགུ་སྟེ་བརྒྱད་ཅུ་གྱ་གཅིག ཀུན་བསྡོམས་པས་བརྒྱད་ཅུ་རྩ་དགུ་ཡོད་པས། བྲལ་འབྲས་ལ་ཡང་འདོད་པའི་སྡུག་བསྔལ་མཐོང་སྤང་སྤངས་པ་ནས། སྲིད་རྩེའི་སྒོམ་སྤང་ཆུང་ངུའི་ཆུང་ངུ་སྤངས་པའི་བར་བརྒྱད་ཅུ་རྩ་དགུ་ཡོད། བརྟགས་འགོག་དང་བྲལ་འབྲས་འདུས་མ་བྱས་དོན་གཅིག་ཅིང་། མཐོང་ལམ་གྱི་རྗེས་སུ་སྤངས་པ་རྣམས་ནི་འཇིག་རྟེན་པ་དང་། འཇིག་རྟེན་ལས་འདས་པའི་ལམ་གང་གིས་སྤངས་ཀྱང་དགེ་སྦྱོང་ཚུལ་གྱི་འབྲས་

༼༣༣༽
བུ་ཡིན་ལ། མཐོང་ལམ་གྱི་སྔ་རོལ་དུ་སོ་སོ་སྐྱེ་བོས་གོང་སའི་ཉེར་བསྡོགས་ལ་བརྟེན་ནས་ཅི་ཡང་མེད་ཀྱི་ཉོན་མོངས་སྤངས་པའི་བར་སོ་སོ་སྐྱེ་བོའི་རྒྱུད་ལ་ཡོད་པ་རྣམས་ནི་བརྟགས་འགོག་ཡིན་ལ། དགེ་སྦྱོང་ཚུལ་གྱི་འབྲས་བུ་མ་ཡིན་པའི་རྣམ་དབྱེ་ཤེས་དགོས་སོ། །
དེ་བས་ན་སོ་སོར་བརྟགས་པས་ཞེས་པའི་དངོས་བསྟན་གྱི་སོ་སོར་རྟོགས་པའི་ཤེས་རབ་དང་། བྲལ་བ་བློ་ཡིས་ཟད་པའོ་ཞེས་པའི་དངོས་བསྟན་གྱི་བློ་གཉིས་དོན་གཅིག་ཅིང་། མཐོང་ལམ་གྱི་སྔ་རོལ་གྱི་ཟག་བཅས་བར་ཆད་མེད་ལམ་གྱི་ངོ་བོ་གྱུར་པའི་ཤེས་རབ་རྣམས་ཀྱང་འདི་གཉིས་ཀྱི་མཚན་གཞི་ཡིན་ནོ། །
གསུམ་པ་ནི། རང་གི་དགག་བྱ་མ་འོངས་པ་སྐྱེ་བ་ལ་གཏན་དུ་གེགས་བྱེད་པའི་འགོག་པ་གང་ཞིག་བརྟགས་འགོག་ལས་གཞན་པ་དེ་སོ་སོར་བརྟགས་མིན་གྱི་འགོག་པའི་མཚན་ཉིད་ཡིན་ཏེ། སྐྱེ་ལ་གཏན་དུ་གེགས་བྱེད་པ། །
འགོག་གཞན་སོ་སོར་བརྟགས་མིན་པས། །
ཞེས་གསུངས་པའི་ཕྱིར། མཚན་གཞི་ནི། སྦྱོར་ལམ་བཟོད་པ་ཐོབ་པ་ལ་བརྟེན་ནས་ངན་སོང་དུ་གཏན་མི་སྐྱེ་བའི་འགོག་པ་ལྟ་བུའོ། །
འདི་ནི་རྐྱེན་མ་ཚང་བ་ཙམ་གྱིས་ཐོབ་པའི་འགོག་པ་ཡིན་ཏེ། ངན་སོང་དུ་སྐྱེ་བའི་རྒྱུ་རྐྱེན་མི་དགེ་བའི་ལས་བྱེད་པ་ཡིན་ཞིང་། དེ་སྦྱོར་ལམ་བཟོད་པ་ནས་མི་སྲིད་པས་ནང་སོང་དུ་སྐྱེ་བའི་རྒྱུ་རྐྱེན་མ་ཚང་བ་ཙམ་གྱིས་ཐོབ་པའི་འགོག་པ་ཡིན་པས་སོ། །
འོ་ན་མཐོང་ལམ་རྫོགས་པར་ཐོབ་པའི་ཚེ་མཐོང་སྤང་གཏན་མི་སྐྱེ་བའི་འགོག་པ་དང་། དགྲ་བཅོམ་དབང་རྣོན་ཐོབ་པའི་

༼༣༤༽
ཚེ་ཉོན་མོངས་གཏན་མི་སྐྱེ་བའི་འགོག་པ་རྣམས་ཀྱང་རྐྱེན་མ་ཚང་བས་ཐོབ་པའི་འགོག་པར་འགྱུར་ཏེ། གནས་སྐབས་དེ་དང་དེ་ནས་མཐོང་སྤང་སྤངས་པ་དང་། ཉོན་མོངས་སྐྱེ་བའི་རྒྱུ་རྐྱེན་མ་ཚང་བའི་ཕྱིར་སྙམ་ན། སྐྱོན་མེད་དེ། དེ་གཉིས་ནི་ཐོབ་བྱེད་ཀྱི་རྐྱེན་མ་ཚང་པས་ཐོབ་པ་མ་ཡིན་གྱི། གཉེན་པོ་ལམ་སྒོམ་པའི་སྟོབས་ཀྱིས་ཐོབ་པ་ཡིན་པས་བརྟགས་འགོག་ཏུ་འགྱུར་བའི་ཕྱིར་རོ། །
གཟུགས་ནི་དབང་པོ་ལྔ་དང་དོན། །
ལྔ་དང་རྣམ་རིག་བྱེད་མིན་ཉིད། །
ཅེས་པའི་སྐབས་སུ་མཚན་ཉིད། རྣམ་གྲངས། དབྱེ་བ་དང་གསུམ། དང་པོ་ནི། གཟུགས་སུ་རུང་བ་དེ་གཟུགས་ཕུང་གི་མཚན་ཉིད་ཡིན་ཞིང་། དེའི་དོན་ཡང་གཟུགས་ཅན་གྱི་གནོད་པ་བྱར་རུང་ལ་བྱའོ། །
གཉིས་པ་ནི། གཟུགས་དང་། གཟུགས་ཅན་དང་། གཟུགས་ཕུང་རྣམས་དོན་གཅིག་མིང་གི་རྣམ་གྲངས་ཡིན་ནོ། །
ཁ་ཅིག་བེམ་པོ་དང་འདི་དག་དོན་གཅིག་པར་འདོད་པ་ནི་མི་འཐད་དེ། བེམ་པོ་ཡིན་ན་གཟུགས་ཅན་ཡིན་པས་ཁྱབ་ཀྱང་། གཟུགས་ཅན་ཡིན་ན་བེམ་པོ་ཡིན་པས་མ་ཁྱབ། གལ་ཏེ་ཁྱབ་ན་རིག་བྱེད་མ་ཡིན་པའི་གཟུགས་ཆོས་ཅན། བེམ་པོ་ཡིན་པར་ཐལ། གཟུགས་ཅན་ཡིན་པའི་ཕྱིར། འདོད་ན། རྡུལ་དུ་གྲུབ་པ་ཐལ། བེམ་པོ་ཡིན་པའི་ཕྱིར། འདོད་མི་ནུས་ཏེ། ཆོས་ཀྱི་སྐྱེ་མཆེད་ཡིན་པའི་ཕྱིར་ཏེ། རིག་བྱེད་མ་ཡིན་པའི་གཟུགས་རང་ཡིན་པའི་ཕྱིར་རོ། །
དེ་ན་བེམ་པོ་ནི། ཕྱི་བེམ་དང་ནང་བེམ་གཉིས་སུ་ངེས་ཤིང་། རིག་བྱེད་མ་ཡིན་པའི་

༼༣༥༽
གཟུགས་རྣམས་ནི་དེ་གཉིས་གང་ཡང་མ་ཡིན་པས། བེམ་པོར་མི་འཐད་དོ། །
གཟུགས་ཕུང་ལ་དབྱེ་ན། མིག་སོགས་དབང་པོ་ལྔ། གཟུགས་སོགས་དོན་ལྔ། རིག་བྱེད་མ་ཡིན་པའི་གཟུགས་དང་བཅུ་གཅིག་གོ །དེ་ཡང་རང་འབྲས་མིག་གི་རྣམ་པར་ཤེས་པའི་བདག་རྐྱེན་བྱེད་པའི་རིགས་སུ་གནས་པའི་ནང་གི་གཟུགས་དྭང་བ་མིག་གི་དབང་པོའི་མཚན་ཉིད་ཡིན་ཅིང་། དེ་དང་མིག་གི་སྐྱེ་མཆེད་དང་མིག་གི་ཁམས་དོན་གཅིག་གོ །དེ་བཞིན་དུ་རང་གི་བདག་འབྲས་རྣ་བའི་རྣམ་པར་ཤེས་པ་དང་། སྣའི་རྣམ་པར་ཤེས་པ་དང་། ལྕེའི་རྣམ་པར་ཤེས་པ་དང་། ལུས་ཀྱི་རྣམ་པར་ཤེས་པའི་བདག་རྐྱེན་བྱེད་པའི་རིགས་སུ་གནས་པའི་ནང་གི་གཟུགས་དྭང་བ་རྣམས་ཀྱང་རིམ་པ་བཞིན་དུ་རྣ་བའི་དབང་པོ་དང་། སྣའི་དང་། ལྕེའི་དང་། ལུས་ཀྱི་དབང་པོའི་མཚན་ཉིད་ཡིན་ཞིང་། རྣ་བའི་དབང་པོ་དང་། དེའི་སྐྱེ་མཆེད་དང་། དེའི་ཁམས་རྣམས་དོན་གཅིག་ཡིན་པ་སོགས་རིགས་འགྲེའོ། །

ཡང་དེ་བཞིན་དུ་དོན་ལྔ་ཡི་ནང་ཚན་དུ་གྱུར་པའི་གཟུགས་དང་། གཟུགས་ཀྱི་སྐྱེ་མཆེད་དང་། ཁམས་བཅོ་བརྒྱད་ཀྱི་ནང་ཚན་དུ་གྱུར་པའི་གཟུགས་ཁམས་རྣམས་དོན་གཅིག་ཅིང་། དབྱེ་ན་སྔོ། སེར། དཀར། དམར། སྤྲིན། དུ་བ། རྡུལ། ཁུག་སྣ། ཉི་མའི་འོད་ཟེར། གྲིབ་མ། སྣལ་པ། མུན་པ་སྟེ་ཁ་དོག་གི་གཟུགས་བཅུ་གཉིས་དང་། རིང་པོ་དང་། ཐུང་ངུ་། ལྷམ་པ། ཟླུམ་པ། མཐོ་བ། དམའ་བ། ཕྱ་ལེ་བ་དང་། ཕྱ་ལེ་བ་མིན་པའི་གཟུགས་ཏེ་དབྱིབས་ཀྱི་གཟུགས་བརྒྱད་དང་བཅས་པས་ཉི་ཤུ་ཡོད་དོ། 

༼༣༦༽
།ཁ་ཅིག་གཟུགས་ཁམས་དང་། གཟུགས་ཀྱི་སྐྱེ་མཆེད་དོན་གཅིག་པར་འདོད་པ་ནི་མི་འཐད་དེ། དེ་ཡང་གཟུགས་ཁམས་གནས་རིགས་བཅུ་བདུན་པོ་ཆོས་ཅན། གཟུགས་ཀྱི་སྐྱེ་མཆེད་ཡིན་པར་ཐལ། གཟུགས་ཁམས་ཡིན་པའི་ཕྱིར། གཏན་ཚིགས་གྲུབ་སྟེ། གོང་མའི་གནས་དག་བཅུ་བདུན་ནི། །
གཟུགས་ཁམས་ཡིན། ཞེས་གསུངས་པའི་ཕྱིར། འདོད་ན། དེ་མ་ཡིན་པར་ཐལ། གཟུགས་ཀྱི་སྐྱེ་མཆེད་གང་ལ་ལྡན་པའི་ཁམས་ཡིན་པའི་ཕྱིར་ཏེ། གཟུགས་མཆོག་དང་ལྡན་པའི་ཁམས་ཡིན་པའི་ཕྱིར། ཡང་སྒྲ་དང་། སྒྲའི་སྐྱེ་མཆེད་དང་། སྒྲའི་ཁམས་རྣམས་དོན་གཅིག་པ་ནས་རེག་བྱའི་བར་ལ་རིགས་འགྲེའོ། །
དབྱེ་ན་སྒྲ་ལ་རྒྱུའི་སྒོ་ནས་ཟིན་པའི་འབྱུང་བ་ལས་གྱུར་པའི་སྒྲ་དང་། མ་ཟིན་པའི་འབྱུང་བ་ལས་གྱུར་པའི་སྒྲ་གཉིས། དང་པོའི་མཚན་གཞི་ནི། སྐྱེས་བུའི་བྱེད་པ་ལས་བྱུང་བའི་སྒྲ་རྣམས་སོ། །
གཉིས་པའི་མཚན་གཞི་ནི། ཆུ་སྒྲ་རླུང་སྒྲ། ནགས་ཚལ་ལ་སོགས་པའི་སྒྲ་རྣམས་སོ། །
ཁ་ཅིག་ཟིན་པའི་སྒྲ་དང་། མ་ཟིན་པའི་སྒྲ་གཉིས་ཞེས་འཆད་པ་ནི་མི་འཐད་དེ། ཟིན་པའི་སྒྲ་མེད་པའི་ཕྱིར་ཏེ། སྒྲ་ཡིན་ན་མ་ཟིན་པའི་ཁམས་ཡིན་པས་ཁྱབ་པའི་ཕྱིར། དེས་ན། རྒྱུ་ཟིན་པའི་འབྱུང་བ་ལས་བྱུང་བ་དང་། རྒྱུ་མ་ཟིན་པའི་འབྱུང་བ་ལས་བྱུང་བའི་སྒྲ་གཉིས་སུ་ཡོད་ཀྱི། ངོ་བོའི་སྒོ་ནས་ཟིན་མ་ཟིན་གཉིས་སུ་མེད་དེ། རྒྱུ་དང་འབྲལ་མ་འབྲལ་གྱི་སྒོ་ནས་དབྱེ་ན། སེམས་ཅན་དུ་སྟོན་པ་དང་མི་སྟོན་པའི་སྒྲ་གཉིས། དང་པོ་ནི། ངག་གི་རྣམ་པར་རིག་བྱེད་

༼༣༧༽
ཀྱི་སྒྲ་ལྟ་བུ། གཉིས་པ་ནི། ངག་གི་རིག་བྱེད་མ་ཡིན་པའི་སྒྲ་ལྟ་བུའོ། །
དེ་བཞིན་རེ་རེ་ལ་ཡང་སྙན་མི་སྙན་གཉིས་གཉིས་སུ་ཕྱེ་བས་བརྒྱད་དུ་འགྱུར་རོ། །
རོ་ལ་དབྱེ་ན། དངར་སྐྱུར་ལན་ཚྭ་ཚ་བ་དང་། །
ཁ་བ་དང་ནི་སྐ་བ་འོ། །
ཞེས་པ་ལྟར་དྲུག་གོ །དྲི་ལ་དབྱེ་ན་ཞིམ་མི་ཞིམ་དང་། མཉམ་མི་མཉམ་སྟེ་བཞིའོ། །
རེག་བྱ་ལ་དབྱེ་ན། འབྱུང་བཞི། འཇམ་རྩུབ། ལྕི་ཡང་གྲང་། བཀྲེས་སྐོམ་གཉིས་དང་བཅུ་གཅིག་གོ །ཞེས་པ་ལྟར་རོ། །
རིག་བྱེད་མ་ཡིན་པའི་གཟུགས་ལ་མཚན་ཉིད། ཁྱད་པར། དབྱེ་བ་དང་གསུམ། དང་པོ་ནི། བསྟན་མེད་ཐོགས་མེད་ཀྱི་གཟུགས་དེ་རིག་བྱེད་མ་ཡིན་པའི་གཟུགས་ཀྱི་མཚན་ཉིད་ཡིན་ནོ། །
ཁ་ཅིག་གནས་སྐབས་ཀྱི་ཁྱད་པར་ལ་སོགས་པའི་ཁྱད་ཆོས་བཞི་དང་ལྡན་པའི་བསྟན་མེད་ཐོགས་མེད་ཀྱི་གཟུགས་དེ་རིག་བྱེད་མ་ཡིན་པའི་གཟུགས་ཀྱི་མཚན་ཉིད་ཡིན་ཟེར་བ་ནི་མི་འཐད་དེ། འོ་ན་དགྲ་བཅོམ་ཐ་མའི་རྒྱུད་ཀྱི་ཟག་མེད་ཀྱི་སྡོམ་པ་ཆོས་ཅན། མཚན་ཉིད་དེར་ཐལ། མཚོན་བྱ་དེའི་ཕྱིར་ཏེ། བསམ་གཏན་དང་ཟག་མེད་ཀྱི་སྡོམ་པ་གང་རུང་ཡིན་པའི་ཕྱིར། རྩ་བ་འདོད་ན། རྒྱུན་གྱི་ཁྱད་པར་དང་ལྡན་པའི་གཟུགས་ཡིན་པར་ཐལ། འདོད་པའི་ཕྱིར། འདོད་ན། མ་ཡིན་པར་ཐལ། ཁྱོད་ཀྱི་རྒྱུན་མེད་པའི་ཕྱིར་ཏེ། ཟག་མེད་ཀྱི་སྡོམ་པ་སྐད་ཅིག་ཐ་མ་ཡིན་པའི་ཕྱིར་ཏེ། ཆོས་ཅན་ཡིན་པའི་ཕྱིར། དེས་ན་རིགས་བྱེད་མ་ཡིན་པའི་གཟུགས་ཉིད་རྒྱུན་གྱི་ཁྱད་པར་དང་ལྡན་པ་ཡིན་ལ། དེ་ཡིན་ན་རྒྱུན་གྱི་ཁྱད་པར་དང་ལྡན་པ་ཡིན་པས་མ་ཁྱབ་པའི་གནད་

༼༣༨༽
འདི་རྟོགས་དགོས་སོ། །
གཉིས་པ་ནི། གཡེངས་དང་སེམས་མེད་པ་ཡིན་ཡང་། །
དགེ་དང་མི་དགེ་རྗེས་འབྲེལ་གང་། །
འབྱུང་བ་ཆེ་རྣམས་རྒྱུར་བྱས་པ། །
དེ་ནི་རྣམ་རིག་བྱེད་མིན་བརྗོད། །
ཅེས་ཁྱད་པར་བཞི་གསུངས་པ་ལས་དང་པོ་གནས་སྐབས་ཀྱི་ཁྱད་པར་ནི། རང་གི་ཀུན་སློང་མ་གཡེང་བའི་གནས་སྐབས་ན་ཡོད་པ་མ་ཟད་གཡེང་བའི་གནས་སྐབས་ན་ཡང་རིག་བྱེད་མ་ཡིན་པ་རྣམས་ཡོད་དེ། རང་གི་ཀུན་སློང་དགེ་བའི་སེམས་ལས་གཞན་མི་དགེ་བའི་སེམས་དང་ལྡན་པའི་ཚེ་ཡང་དགེ་བའི་རིག་བྱེད་མ་ཡིན་པ་རྣམས་ཡོད། རང་གི་ཀུན་སློང་མི་དགེ་བ་ལས་གཞན་དགེ་བའི་སེམས་མངོན་དུ་གྱུར་བའི་ཚེ་ཡང་མི་དགེ་བའི་རིག་བྱེད་མ་ཡིན་པ་ཡོད་དུ་རུང་བའི་ཕྱིར། དཔེར་ན་ཉོན་མོངས་དྲག་པོ་རྒྱུད་ལ་སྐྱེས་པའི་དགེ་སློང་སོགས་ཀྱི་རྒྱུད་ལ་སོ་ཐར་གྱི་སྡོམ་པ་དང་། བར་མའི་དགེ་བ་དང་ལྡན་པ་ལྟ་བུ་སྟེ། རིག་བྱེད་ནི་ཀུན་སློང་གཡེངས་བའི་གནས་སྐབས་སུ་མི་འབྱུང་བས། དེར་སྐབས་ཀྱི་སོ་ཐར་གྱི་སྡོམ་པ་དང་བར་མ་དགེ་བ་ནི་རིག་བྱེད་མ་ཡིན་པ་ལས་འོས་མེད་པའི་ཕྱིར་རོ། །
དེ་བཞིན་དུ་དད་སོགས་དྲག་པོ་མངོན་གྱུར་བ་རྒྱུད་ལ་ལྡན་པའི་སྡོམ་མིན་ཅན་སོགས་ཀྱི་རྒྱུད་ལ་སྡོམ་མིན་དང་། བར་མ་མི་དགེ་བ་ལྡན་པ་དག་ཀྱང་རིག་བྱེད་མ་ཡིན་པ་ཉིད་ཡིན་ཏེ། རྒྱུ་མཚན་སྔར་བཞིན་ནོ། །
བསམ་གཏན་དང་ཟག་མེད་ཀྱི་སྡོམ་པ་གཉིས་ཀྱི་ཀུན་སློང་ནི། གཡེང་བའི་གནས་སྐབས་མི་སྲིད་པས་དེར་ཡོད་མེད་ཀྱི་དཔྱད་པ་མི་འབྱུང་ངོ་། །
སོ་ཐར་དང་བར་

༼༣༩༽
མས་བསྡུས་པའི་རིག་བྱེད་མ་ཡིན་པ་རྣམས་ནི་སེམས་མེད་ཀྱི་གནས་སྐབས་ན་ཡང་ཡོད་དོ། །
འདུ་ཤེས་མེད་པ་དང་འགོག་པའི་སྙོམས་འཇུག་ལ་གནས་པའི་དགེ་སློང་སོགས་ཀྱི་རྒྱུད་ལ་སོ་ཐར་སྡོམ་པ་དང་། བར་མ་དགེ་བ་ཅི་རིགས་པ་ལྡན་པའི་ཕྱིར། བསམ་གཏན་དང་ཟག་མེད་ཀྱི་སྡོམ་པ་གཉིས་ནི་སེམས་མེད་ཀྱི་གནས་སྐབས་ན་མེད་དེ། དེ་གཉིས་ནི་སེམས་ཀྱི་རྗེས་འབྲང་ཡིན་པས་སེམས་དང་སྐྱེ་འགག་གནས་གསུམ་གཅིག་པའི་ཕྱིར། གཉིས་པ་ངོ་བོའི་ཁྱད་པར་ནི། དགེ་མི་དགེ་གང་རུང་དུ་གནས་པ་ཡིན་ཏེ། ལུང་མ་བསྟན་གྱི་སེམས་ནི་སྟོབས་ཆུང་བས་རིག་བྱེད་མ་ཡིན་པའི་གཟུགས་ཀུན་སློང་མི་ནུས་པའི་ཕྱིར། དེས་ན་རིག་བྱེད་མ་ཡིན་པའི་གཟུགས་ཡིན་ན། ཀུན་སློང་དགེ་མི་དགེ་གང་རུང་ཡིན་པས་ཁྱབ་པ་ཡིན་ནོ། །
གསུམ་པ་རྒྱུན་གྱི་ཁྱད་པར་ནི། རྒྱུན་མཆོག་ཏུ་རྗེས་སུ་འབྲེལ་བ་ཅན་ཡིན་ཏེ། སྐྱེས་ནས་ཇི་སྲིད་མ་བཏང་གི་བར་དུ་རྒྱུན་མི་འཆད་པར་ལྡན་པའི་ཕྱིར་རོ། །
སོ་ཐར་སྡོམ་པ། སྡོམ་མིན། བར་མའི་རིག་བྱེད་མ་ཡིན་པ་རྣམས་ནི་སྐྱེས་ནས་ཇི་སྲིད་མ་བཏང་གི་བར་དུ་ད་ལྟར་བ་དང་ལྡན་པར་ངེས། སེམས་ཀྱི་རྗེས་འབྲང་གི་སྡོམ་པ་གཉིས་ནི་ཇི་སྲིད་མ་བཏང་གི་བར་དུ་ཟག་མེད་ཀྱི་ལམ་སྐད་ཅིག་མ་དང་པོ་མ་གཏོགས་པ་རྣམས་ལ་འདས་མ་འོངས་གཉིས་དང་ལྡན་པར་ངེས། སྐད་ཅིག་དང་པོ་ལ་སྔོན་ཟག་མེད་མ་སྐྱེས་པས་འདས་པ་མི་ལྡན་ཡང་མ་འོངས་པ་དང་ལྡན་པ་ངེས་པའི་ཕྱིར་རོ། །
བཞི་པ་རྒྱུའི་ཁྱད་པར་ནི། 

༼༤༠༽
འབྱུང་བ་ཆེན་པོ་རྣམས་རྒྱུར་བྱས་པ་ལས་བྱུང་བ་ཡིན་ཏེ། འདོད་པའི་སས་བསྡུས་ཀྱི་རིག་བྱེད་མ་ཡིན་པ་སྐད་ཅིག་གཉིས་པ་ཕན་ཆད་ནི་གཞིའི་འབྱུང་བ་འདས་པ་དང་། རྟེན་གྱི་འབྱུང་བ་ད་ལྟ་བ་གཉིས་ལས་སྐྱེས་པ་ཡིན་ཏེ། དང་པོ་གསར་དུ་སྐྱེད་བྱེད་ཀྱི་རྒྱུ་དང་། རྟེན་གྱི་འབྱུང་བས་རྟེན་དང་། གནས་དང་འཕེལ་བར་བྱེད་པའི་རྒྱུ་བྱས་པ་ལས་བྱུང་བ་ཡིན་པའི་ཕྱིར་ཏེ། འབྱུང་ལས་གྱུར་པའི་རྣམ་པ་ལྔ། །

ཞེས་གསུངས་པའི་ཕྱིར། འདོད་པའི་རིག་བྱེད་མ་ཡིན་པ་སྐད་ཅིག་མ་དང་པོ་དང་། གཞན་གཟུགས་ཅན་གྱི་གཞི་ཐམས་ཅད་ནི་རང་དང་དུས་མཉམ་པའི་རྟེན་གྱི་འབྱུང་བ་ད་ལྟ་བ་ཁོ་ན་ལས་སྐྱེ་བ་ཡིན་ནོ། །
གསུམ་པ་དབྱེ་བ་ལ། སྡོམ་པ། སྡོམ་པ་མ་ཡིན་པ། བར་མ་དང་གསུམ་ལས། དང་པོ་ལ། སོ་ཐར། བསམ་གཏན། ཟག་མེད་ཀྱི་སྡོམ་པ་དང་གསུམ། དང་པོ་ལ། མཚན་ཉིད་ནི། རྒྱུའི་ཀུན་སློང་ངེས་འབྱུང་གི་བསམ་པས་ཀུན་ནས་བསླངས་ཏེ་ལུས་ངག་གི་སྤང་བྱ་བཞིའམ་བདུན་སྤོང་པའི་མཚན་ཉིད་ཅན་གྱི་ཚུལ་ཁྲིམས་དེ་སོ་ཐར་སྡོམ་པའི་མཚན་ཉིད་ཡིན་ཞིང་། འདི་ནི་འདོད་པའི་ཁམས་སུ་གཏོགས་པའི་ཚུལ་ཁྲིམས་ཡིན་ནོ། །
ཁ་ཅིག་ཟག་མེད་ཀྱི་སྡོམ་པ་ཡང་ངེས་འབྱུང་གི་བསམ་པས་ཟིན་པའི་སྡོམ་པར་འདོད་པ་མི་འཐད་དེ། དེ་ཀུན་ནས་སློང་བྱེད་ཀྱི་ངེས་འབྱུང་གི་བསམ་པ་ཡིན་པའི་ཕྱིར་ཏེ། དེ་ཀུན་སློང་གི་བསམ་པ་དང་ཆོ་ག་ལ་མ་ལྟོས་པར་ཟག་མེད་ཀྱི་བསམ་གཏན་གྱི་

༼༤༡༽
ཏིང་ངེ་འཛིན་ཐོབ་པའི་ཚེ་རང་ཤུགས་ཀྱིས་ཐོབ་པའི་ཕྱིར་ཏེ། ཟག་མེད་ནི། །
འཕགས་དེས། །
ཞེས་གསུངས་པའི་ཕྱིར། སོ་ཐར་སྡོམ་པ་ལ་དབྱེ་ན། རྟེན་གྱི་སྒོ་ནས་རིགས་བརྒྱད། རྫས་ཀྱི་སྒོ་ནས་དགེ་སློང་། དགེ་ཚུལ། དགེ་བསྙེན། བསྙེན་གནས་ཀྱི་སྡོམ་པ་དང་བཞིར་ངེས་ཏེ། དགེ་སློང་མའི་སྡོམ་པ་དེ་དགེ་སློང་གི་སྡོམ་པ་ལས་རྫས་གཞན་མ་ཡིན། དགེ་སློབ་མ་དང་། དགེ་ཚུལ་མའི་སྡོམ་པ་གཉིས་དགེ་ཚུལ་གྱི་སྡོམ་པ་ལས་རྫས་གཞན་མ་ཡིན། དགེ་བསྙེན་མའི་སྡོམ་པ་དེ་དགེ་བསྙེན་གྱི་སྡོམ་པ་ལས་རྫས་གཞན་མ་ཡིན་པའི་ཕྱིར། དེ་སྐད་དུ། སོ་སོར་ཐར་ཅེས་བྱ་རྣམ་བརྒྱད། །
རྫས་སུ་རྣམ་པ་བཞི་ཡིན་ནོ། །
ཞེས་གསུངས་སོ། །
འོ་ན་འདི་དག་རིགས་བྱེད་མ་ཡིན་པ་ཁོ་ནར་ངེས་སམ་ཞེ་ན། པཎ་ཆེན་ཤཱཀྱ་མཆོག་ལྡན་ནི། སོ་ཐར་སྡོམ་པ་ཡིན་ན་རིག་བྱེད་མ་ཡིན་པས་ཁྱབ་ཏེ། རྣམ་རིག་མིན་རྣམ་གསུམ་ཞེས་བྱ། །
སྡོམ་དང་སྡོམ་པ་མིན་དང་གཞན། །
ཞེས་དང་། སྡོམ་གསུམ་རབ་དབྱེ་ལས། ཉན་ཐོས་སྡོམ་པ་རྣམ་རིག་མིན། །
ཞེས་གསུངས་པའི་ཕྱིར། ཞེས་པའི་སྒྲུབ་བྱེད་འགོད་པ་མཛད་དོ། །
དེ་ནི་མི་འཐད་དེ། སྤང་བྱ་ལུས་ངག་གི་ཉེས་སྤྱོད་ལ་ཡང་རིག་བྱེད་དང་རིག་བྱེད་མ་ཡིན་པ་གཉིས་ཡོད་ཅིང་། དེ་སྤོང་བྱེད་ཀྱི་གཉེན་པོ་ཚུལ་ཁྲིམས་ལ་ཡང་དེ་གཉིས་སུ་ཡོད་པ་འདི་དབྱིག་གཉེན་ལ་སོགས་མཁས་པའི་དགོངས་པ་ཡིན་པའི་ཕྱིར་ཏེ། འཆལ་བའི་ཚུལ་ཁྲིམས་མི་དགེའི་གཟུགས། །
དེ་སྤོང་ཚུལ་

༼༤༢༽
ཁྲིམས་རྣམ་གཉིས་སོ། །
ཞེས་གསུངས་པའི་ཕྱིར། གཞན་ཡང་སོ་ཐར་སྡོམ་པ་སྐད་ཅིག་མ་དང་པོའི་གནས་སྐབས་ཀྱི་རིག་བྱེད་ཆོས་ཅན། རིག་བྱེད་མ་ཡིན་པའི་གཟུགས་ཡིན་པར་ཐལ། སོ་ཐར་སྡོམ་པ་ཡིན་པའི་ཕྱིར་ཏེ། སོ་ཐར་སྡོམ་པ་སྐད་ཅིག་མ་དང་པོ་ཡིན་པའི་ཕྱིར། མ་གྲུབ་ན། དེར་ཐལ། སྐད་ཅིག་མ་དང་པོའི་གནས་སྐབས་ཀྱི་དགེ་བའི་ལས་ལམ་གྱི་དངོས་གཞི་ཡིན་པའི་ཕྱིར། ཁྱབ་སྟེ། དེའི་གནས་སྐབས་ཀྱི་དགེ་བའི་ལས་ཀྱི་ལམ་དུ་གྱུར་པའི་བར་མ་མི་སྲིད་པའི་ཕྱིར། གཏན་ཚིག་གྲུབ་སྟེ། དང་པོའི་རྣམ་རིག་རྣམ་རིག་མིན། །
སོ་སོ་ཐར་དང་བྱ་བའི་ལམ། །
ཞེས་གསུངས་པའི་ཕྱིར། དེས་ན་རང་ལུགས་ནི། སོ་ཐར་གྱི་སྡོམ་པ་དང་། སྡོམ་མིན་དང་། བར་མ་དགེ་བ་ཡང་དག་པར་བླངས་པ་ལས་སྐྱེས་པ་རྣམས་ནི། སྐད་ཅིག་དང་པོའི་ཚེ་རིག་བྱེད་དང་རིག་བྱེད་མ་ཡིན་པ་གཉིས་ཀ་ཡོད་ཅིང་། སྐད་ཅིག་གཉིས་པ་ཕན་ཆད་ཇི་སྲིད་མ་བཏང་གི་བར་དུ་རིག་བྱེད་མ་ཡིན་པར་ངེས་པར་ཡོད་ལ། དངོས་དང་མཐུན་པའི་བྱ་བ་བྱེད་པའི་ཚེ་ན་རིག་བྱེད་ཀྱང་ཡོད། མི་བྱེད་ན་མེད་པས་རིག་བྱེད་མིན་པ་ཁོ་ན་ཡིན་ནོ། །

ཡང་དག་པར་བླངས་པ་ལས་སྐྱེས་པ་མ་ཡིན་པའི་བར་མའི་དགེ་བ་དང་། གཞན་ཡང་བར་མའི་མི་དགེ་བ་རྣམ་ནི་ལོག་གཡེམ་ལས་གཞན་པའི་མི་དགེ་བ་དྲུག གཞན་ལ་བཅོལ་བས་རྫོགས་པ་རྣམས་ནི་རིག་བྱེད་མིན་པར་ཁོ་ནར་ངེས། ལོག་གཡེམ་ནི་

༼༤༣༽
གཞན་ལ་བཅོལ་བས་མི་རྫོགས་པས་གཉིས་ཀ་ཡོད། གཞན་དྲུག་ཀྱང་རང་གིས་བྱེད་ན་གཉིས་ཀ་ཡོད་དེ། མི་དགེ་དྲུག་ནི་རྣམ་རིག་མིན། །
གཅིག་རྣམ་གཉིས་སོ་དེ་དག་ཀྱང་། །
བྱེད་ན། ཞེས་གསུངས་པའི་ཕྱིར། ལུས་ངག་གི་དགེ་མི་དགེའི་ལས་ལམ་གྱི་སྦྱོར་བ་རྣམས་ལ་ནི་རིག་བྱེད་ངེས་པར་ཡོད་ཅིང་། ཀུན་སློང་དྲག་པོས་བྱེད་ན་རིག་བྱེད་མ་ཡིན་པ་ཡང་ཡོད་པར་འགྱུར་ལ། མི་བྱེད་ན་རིག་བྱེད་མ་ཡིན་པར་མིན་པས། རིག་བྱེད་ཁོ་ན་སྟེ། ཉེར་བསྡོགས་རྣམས་ནི་རྣམ་རིག་བྱེད། །
རྣམ་རིག་བྱེད་མིན་འགྱུར་བའམ་མ་ཡིན། །
ཞེས་གསུངས་པའི་ཕྱིར། ལུས་ངག་གི་ལས་ལམ་གྱི་མཇུག་རྣམས་ལ་ནི་རིག་བྱེད་མ་ཡིན་པར་ངེས་པར་ཡོད། དངོས་དང་མཐུན་པའི་བྱ་བ་བྱེད་ན་རིག་བྱེད་ཀྱང་ཡོད་དེ། བཟློག་པ་མཇུག་ཡིན་ནོ། །
ཞེས་གསུངས་པའི་ཕྱིར། གཉིས་པ་བསམ་གཏན་དང་ཟག་མེད་གྱི་སྡོམ་པ་གཉིས་ནི་རིག་བྱེད་མ་ཡིན་པ་ཁོ་ན་ཡིན་ཏེ། ཏིང་འཛིན་ལས་སྐྱེས་རྣམ་རིག་མིན། །
ཞེས་གསུངས་པའི་ཕྱིར། གཉིས་པ་སྡོམ་མིན་ལ། རིག་བྱེད་དང་རིག་བྱེད་མ་ཡིན་པ་གཉིས་ནི་གོང་དུ་བཤད་ཟིན་ལ། མཚན་གཞི་ནི། ཤན་པ་ལ་སོགས་པའི་ལུས་ངག་གི་ཉེས་སྤྱོད་ལྟ་བུའོ། །
གསུམ་པ་བར་མའི་དོན་ལ། ཁ་ཅིག་སྡོམ་པ་ལྟར་དགེ་བ་རྒྱུ་ཆགས་སུ་འབྱུང་བ་ཡང་མ་ཡིན། སྡོམ་མིན་ལྟར་མི་དགེ་བ་རྒྱུན་ཆགས་སུ་འབྱུང་བ་མ་ཡིན་པའི་དགེ་མི་དགེ་ཅི་རིགས་པའོ། །
ཞེས་ཟེར་བ་ནི་མི་འཐད་དེ། རྫས་ལས་བྱུང་བ་དང་མ་བྱུང་བའི་བསོད་ནམས་བདུན་པོ་རྣམས་ནི་བར་མ་

༼༤༤༽
ཡིན་ཡང་བསོད་ནམས་རྒྱུན་ཆགས་སུ་འབྱུང་བའི་ཕྱིར་ཏེ། མདོ་ལས། འདི་དག་དང་ལྡན་པའི་དད་པའི་རིགས་ཀྱི་བུའམ་བུ་མོ་ནི་འགྲོ་ཡང་རུང་། འདུག་ཀྱང་རུང་། ཉལ་ཡང་རུང་། མི་ཉལ་ཡང་རུང་། བསོད་ནམས་མངོན་པར་འཕེལ་བ་ཁོ་ནར་འགྱུར་ཞིང་། བསོད་ནམས་ཉེ་བར་སྐྱེ་བ་ཁོ་ནར་འགྱུར་རོ། །
ཞེས་གསུངས་པའི་ཕྱིར་རོ། །
དེ་ནས་སྡོམ་པ་དང་སྡོམ་མིན་གཉིས་ལས་གཞན་པའི་ལུས་ངག་གི་ལས་དགེ་བ་དང་མི་དགེ་བ་ཅི་རིགས་པ་ནི། བར་མའོ། །
དེ་ལྟར་གཟུགས་ཕུང་གི་དབྱེ་བ་བཅུ་གཅིག་པོ་དེའི་ནང་ནས་རིག་བྱེད་མ་ཡིན་པ་མ་གཏོགས་པའི་དབང་པོ་ལྔ་དང་དོན་ལྔ་ལ་གཟུགས་ཅན་གྱི་སྐྱེ་མཆེད་བཅུ་དང་ཁམས་བཅུར་འདོད་ལ། རིག་བྱེད་མ་ཡིན་པ་ནི་གཟུགས་ཅན་དང་སྐྱེ་མཆེད་ཀྱི་གཞི་མཐུན་ཡིན་ཡང་། གཟུགས་ཅན་གྱི་སྐྱེ་མཆེད་མ་ཡིན་ཏེ། དེ་ནི་ཆོས་ཀྱི་སྐྱེ་མཆེད་ཡིན་པའི་ཕྱིར་རོ། །
ཞར་ལས་བྱུང་བ་རྒྱུ་འབྱུང་བ་བཞིའི་མཚན་ཉིད་ནི་རིམ་པ་བཞིན། འབྱུང་བ་གང་ཞིག་སྲ་ཞི་འཐས་པ་དང་། རླན་ཞིང་བཤེར་བ་དང་། ཚ་ཞིང་སྲེག་པ་དང་། ཡང་ཞིང་གཡོ་བ་རྣམས་སོ། །
འདིར་ས་ཡིན་ན་ས་ཁམས་ཡིན་པས་མ་ཁྱབ་སྟེ། ས་སེར་པོ་དང་གྲུ་བཞི་རྣམས་ས་ཡིན་ཡང་ས་ཁམས་མ་ཡིན་པའི་ཕྱིར་ཏེ། གཟུགས་ཀྱི་སྐྱེ་མཆེད་ཡིན་པའི་ཕྱིར་རོ། །
དེ་བཞིན་དུ་ཆུ་ལ་སོགས་པ་ལ་ཡང་རིགས་འགྲེ་སྟེ། ཆུ་དཀར་པོ་དང་། ཟླུམ་པོ་དང་། མེ་དམར་པོ་དང་། གྲུ་གསུམ་དང་། རླུང་སྔོན་པོ་དང་། རིང་པོ་རྣམས་རིམ་པ་བཞིན་དུ་ཆུ་སོགས་

༼༤༥༽
ཀྱི་ཁམས་མ་ཡིན་པའི་ཕྱིར་རོ། །
ཕུང་པོ་བར་པ་གསུམ་ལ་མཚན་ཉིད་དང་དབྱེ་བ་གཉིས་གཉིས་ལས། དང་པོ་ཚོར་ཕུང་ལ་མཚན་ཉིད་ནི། རང་སྟོབས་ཀྱིས་རང་ཡུལ་མྱོང་བའི་རྣམ་པ་ཅན་གྱི་སེམས་བྱུང་དེའོ། །

དབྱེ་བ་ལ་ངོ་བོའི་སྒོ་ནས་ཚོར་བ་བདེ་བ། སྡུག་བསྔལ། ཡིད་བདེ། ཡིད་མི་བདེ། བཏང་སྙོམས་དང་ལྔ། དང་པོ་ནི། སྒོ་ལྔའི་རྣམ་ཤེས་རྣམས་ཀྱི་འཁོར་དུ་བྱུང་བའི་ཚོར་བ་སིམ་པ་རྣམས་དང་། བསམ་གཏན་གསུམ་པའི་ཚོར་བ་བདེ་བ་རྣམས་སོ། །
དེ་ཡང་དང་པོ་རྣམས་ནི་ལུས་ཚོར་དང་། ཕྱི་མ་བསམ་གཏན་གསུམ་པའི་དེ་ནི་སེམས་ཚོར་ཡིན་ཏེ། རིམ་པ་བཞིན། དབང་པོ་གཟུགས་ཅན་པ་ལ་བརྟེན་པ་དང་། ཡིད་དབང་ལ་བརྟེན་པའི་ཚོར་བ་ཡིན་པས་སོ། །
གཉིས་པའི་མཚན་གཞི་ནི། སྒོ་ལྔའི་རྣམ་ཤེས་ཀྱི་འཁོར་གྱི་ཚོར་བ་སིམ་པ་མ་ཡིན་པ་རྣམས་སོ། །
གསུམ་པ་ནི། བསམ་གཏན་གསུམ་པ་ལས་གཞན་འདོད་པ་དང་། བསམ་གཏན་དང་པོ་དང་གཉིས་པའི་སེམས་ཚོར་སིམ་པ་རྣམས་སོ། །
བཞི་པ་ནི། སེམས་ཚོར་སིམ་པ་མ་ཡིན་པ་རྣམས་སོ། །
ལྔ་པ་ནི། སེམས་གདུང་བར་མའི་ཚོར་བ་རྣམས་སྟེ། འདི་ལ་ལུས་ཚོར་དང་སེམས་ཚོར་གཉིས་ཡོད་དོ། །
རྐྱེན་གྱི་སྒོ་ནས་དབྱེ་ན། མིག་གི་འདུས་ཏེ་རེག་པ་ལས་བྱུང་བ་ནས་ཡིད་ཀྱི་འདུས་ཏེ་རེག་པ་ལས་བྱུང་བའི་ཚོར་བའི་བར་དྲུག དེ་ཡང་དང་པོ་ལྔ་ནི་ལུས་ཚོར་དང་། དྲུག་པ་ནི་སེམས་ཚོར་ཡིན་ཏེ། དེ་ལས་བྱུང་བའི་ཚོར་བ་དྲུག །ལྔ་ནི་ལུས་ཀྱི་འོ་སེམས་ཀྱི་

༼༤༦༽
གཞན། །
ཞེས་གསུངས་པའི་ཕྱིར། དྲུག་པ་དེ་ལ་དབྱེ་ན་བཅོ་བརྒྱད་ཡོད་དེ། གཟུགས་འཛིན་ཡིད་ཀྱི་རྣམ་པར་ཤེས་པ་ནས། རེག་འཛིན་དང་ཆོས་འཛིན་ཡིད་ཀྱི་རྣམ་པར་ཤེས་པའི་བར་གྱི་འཁོར་དུ་བྱུང་བའི་ཚོར་བ་དྲུག་ཡོད་ཅིང་། དེ་རེ་རེ་ལ་ཡང་ཡིད་བདེ་མི་བདེ་བཏང་སྙོམས་དང་གསུམ་གསུམ་དུ་ཕྱེ་བས་བཅོ་བརྒྱད་དུ་འགྱུར་བའི་ཕྱིར། དེ་སྐད་དུ། དེ་ཡིད་ཉི་བར་རྒྱུ་བ་ལས། །
རྣམ་པ་དག་ནི་ཡང་བཅོ་བརྒྱད། །
ཅེས་གསུངས་སོ། །
འདུ་ཤེས་ལ་མཚན་ཉིད་ནི། རང་སྟོབས་ཀྱི་རང་ཡུལ་གྱི་སྤུ་རིས་སོ་སོར་ཕྱེ་ནས་འཛིན་པའི་རིགས་སུ་གནས་པའི་སེམས་བྱུང་དེའོ། །
དབྱེ་ན་འདུ་ཤེས་ཕྱིན་ཅི་ལོག་པ་དང་མ་ལོག་པ་གཉིས། དང་པོ་ལ་ཡང་དབྱེ་ན། བདག་མེད་པ་ལ་བདག་ཏུ་དང་། མི་རྟག་པ་ལ་རྟག་པར་དང་། སྡུག་བསྔལ་ལ་བདེ་བར་དང་། མི་གཙང་བ་ལ་གཙང་པར་འདུ་ཤེས་པ་དང་བཞི་ཡོད་དོ། །
རྣམ་ཤེས་ཀྱི་ཕུང་པོ་ལ་མཚན་ཉིད་ནི། རང་སྟོབས་ཀྱི་རང་ཡུལ་གྱི་ངོ་བོ་ཙམ་རྣམ་པར་རིག་པ་དེའོ། །
དབྱེ་ན་མིག་གི་རྣམ་པར་ཤེས་པ་ནས་ཡིད་ཀྱི་རྣམ་པར་ཤེས་པའི་བར་དྲུག་ཡོད་ཅིང་། རྣམ་ཤེས་ཀྱི་ཕུང་པོ་དང་། ཡིད་ཀྱི་སྐྱེ་མཆེད་དང་། ཡིད་ཀྱི་ཁམས་དང་གསུམ་ནི་དོན་གཅིག་གོ །ཁ་ཅིག་རང་འབྲས་ཡིད་ཀྱི་རྣམ་པར་ཤེས་པ་དེ་དང་དེའི་དུས་སུ་འདས་མ་ཐག་པའི་རྣམ་ཤེས་དེ་ཡིད་ཀྱི་ཁམས་ཀྱི་མཚན་ཉིད་ཡིན་ཏེ། དྲུག་པོ་འདས་མ་ཐག་པ་ཡི། །
རྣམ་ཤེས་གང་ཡིན་དེ་ཡིད་དོ། །
ཞེས་གསུངས་

༼༤༧༽
པའི་ཕྱིར་ཟེར་ན་མི་འཐད་དེ། འོ་ན་འགོག་པ་ལ་སྙོམས་པར་འཇུག་སེམས་ཀྱི་རྣམ་པར་ཤེས་པ་ཆོས་ཅན། འགོག་པའི་སྙོམས་འཇུག་ལས་ལྡང་སེམས་ཀྱི་རྣམ་པར་ཤེས་པའི་དུས་སུ་འདས་མ་ཐག་པ་ཡིན་པ་ཐལ། དེའི་བདག་རྐྱེན་དུ་གྱུར་པའི་ཡིད་ཁམས་ཡིན་པའི་ཕྱིར། །
ཁྱབ་པ་དོན་གྱི་ཐོག་ཏུ་སོང་། མ་གྲུབ་ན། དེར་ཐལ། དེའི་བདག་རྐྱེན་དུ་གྱུར་པའི་ཡིད་དབང་ཡིན་པའི་ཕྱིར་ཏེ། དེའི་བདག་རྐྱེན་གང་ཞིག ཡིད་དབང་ཡིན་པའི་ཕྱིར། ཕྱི་མ་སླ། དང་པོ་དེར་ཐལ། དེའི་བདག་རྐྱེན་ཡོད་པའི་ཕྱིར་ཏེ། དེའི་རྐྱེན་བཞི་ཆར་ཡོད་པའི་ཕྱིར་ཏེ། བཞི་ཡིས་སེམས་དང་སེམས་བྱུང་རྣམས། །
ཞེས་གསུངས་པའི་ཕྱིར། རྩ་བ་འདོད་ན། ཁྱོད་དེའི་དུས་སུ་འདས་མ་ཐག་པ་མ་ཡིན་པར་ཐལ། ཁྱོད་དང་དེའི་བར་དུ་སེམས་མེད་ཀྱི་སྙོམས་འཇུག་གིས་བར་ཆོད་པའི་ཕྱིར་ཏེ། ཁྱོད་དང་དེའི་བར་དུ་འགོག་པའི་སྙོམས་འཇུག་གིས་བར་ཆོད་པའི་ཕྱིར་རོ། །

རང་ལུགས་ནི། རྣམ་ཤེས་ཚོགས་དྲུག་པོ་གང་ཞིག རང་འབྲས་ཡིད་ཀྱི་རྣམ་པར་ཤེས་པའི་དུས་སུ་ཤེས་པ་གཞན་གྱིས་བར་མ་ཆོད་པར་འདས་པའི་སྒོ་ནས་བདག་རྐྱེན་བྱེད་པའི་རིགས་སུ་གནས་པ་དེ་ཡིད་ཁམས་ཀྱི་མཚན་ཉིད་ཡིན་ལ། འདས་མ་ཐག་པ་ཞེས་པ་ནི་ཤེས་པ་གཞན་གྱིས་བར་མ་ཆོད་པ་ལ་དགོངས་པའམ། ཡང་ན་ཕལ་ཆེ་བའི་དབང་དུ་བྱས་པ་ཡིན་ནོ། །
དེ་ན་དྲུག་པ་ཡིད་ཀྱི་རྣམ་པར་ཤེས་པའི་བདག་རྐྱེན་ཡིན་ན་རང་འབྲས་ཡིད་ཀྱི་རྣམ་པར་ཤེས་པའི་དུས་སུ་

༼༤༨༽
འདས་པ་ཡིན་པས་ཁྱབ། འདས་མ་ཐག་པ་ཡིན་པས་མ་ཁྱབ་སྟེ། འདུ་ཤེས་མེད་པ་དང་། འགོག་པ་ལ་སྙོམས་པར་འཇུག་སེམས་དང་། འདུ་ཤེས་མེད་པར་སྐྱེ་སེམས་རྣམས་སྙོམས་འཇུག་གཉིས་ལས་ལྡང་སེམས་དང་། འདུ་ཤེས་མེད་པར་འཆི་སེམས་ཀྱི་བདག་རྐྱེན་ཡིད་ཁམས་ཡིན་ཡང་། དེ་དག་ནི་དེ་རྣམས་ཀྱིས་དུས་སུ་འདས་མ་ཐག་པ་མ་ཡིན་པའི་ཕྱིར་ཏེ། འཇུག་སེམས་དང་ལྡང་སེམས་ཀྱི་བར་དུ་སྙོམས་འཇུག་གིས་ཆོད་པ་དང་། སྐྱེ་སེམས་དང་འཆི་སེམས་ཀྱི་བར་དུ་དུས་བསྐལ་པ་ལྔ་བརྒྱས་ཆོད་པའི་ཕྱིར་རོ། །
དེ་དག་ལས་གཞན་པའི་དྲུག་པ་ཡིད་གྱི་རྣམ་པར་ཤེས་པ་རྣམས་ཀྱི་བདག་རྐྱེན་ཡིད་ཁམས་ནི་རང་འབྲས་ཡིད་ཀྱི་རྣམ་པར་ཤེས་པའི་དུས་སུ་འདས་མ་ཐག་པ་ཁོ་ན་ཡིན་ཏེ། དབང་པོའི་རྣམ་པར་ཤེས་པ་སྐད་ཅིག་མ་དང་པོ་དེ་རང་འབྲས་ཡིད་ཀྱི་རྣམ་པར་ཤེས་པ་སྐད་ཅིག་མ་དང་པོའི་དུས་སུ་འདས་མ་ཐག་པ་ཡིན་པ་དང་། ཡིད་ཀྱི་རྣམ་ཤེས་སྐད་ཅིག་དང་པོ་དེ་ཉིད་དེ་སྐད་ཅིག་མ་གཉིས་པའི་དུས་སུ་འདས་མ་ཐག་པ་ཡིན་པ་སོགས་བཞིན་ནོ། །
ལུགས་འདི་ལ་རྣམ་ཤེས་སྐད་ཅིག་མ་ཐ་མས་སླར་རྣམ་ཤེས་སྐད་ཅིག་མ་དང་པོའི་བདག་རྐྱེན་བྱེད་པ་ཡོད་དེ། སྙོམས་པར་འཇུག་སེམས་དང་། སྐྱེ་སེམས་ཀྱི་ཚེ་ན་སྐད་ཅིག་མ་ཐ་མ་ཡིན་ཞིང་། དེ་ཉིད་སླར་ལྡང་སེམས་དང་སྐྱེ་སེམས་ཀྱི་བདག་རྐྱེན་དང་མཚུངས་པ་དེ་མ་ཐག་རྐྱེན་བྱེད་པའི་ཕྱིར་རོ། །
སྒོ་

༼༤༩༽
ལྔའི་རྣམ་ཤེས་ཀྱི་རྟེན་བདག་རྐྱེན་དབང་པོ་གཟུགས་ཅན་པ་རྣམས་ནི་རང་འབྲས་དབང་ཤེས་ཀྱིས་དུས་སུ་འདས་པ་དང་། དེ་དང་དུས་མཉམ་ལྷན་ཅིག་པ་གཉིས་གཉིས་ཡོད་པས་འདས་པ་ཡིན་དགོས་པའི་ངེས་པ་མེད་དེ། ཐ་མའི་རྟེན་འདས་ལྔ་རྣམས་ཀྱི། །
དེ་དག་ལྷན་ཅིག་སྐྱེས་པའང་ཡིན། །
ཞེས་གསུངས་པའི་ཕྱིར། དྲུག་པ་ཡིད་ཀྱི་རྣམ་པར་ཤེས་པའི་རྟེན་བདག་རྐྱེན་ངོས་ཟིན་པར་བྱ་བའི་ཕྱིར། ཡིད་ཁམས་གྲངས་ལོགས་སུ་བགྲངས་པས་མིག་ལ་སོགས་པ་དབང་པོའི་ཁམས་དྲུག དེའི་ཡུལ་གཟུགས་ལ་སོགས་པ་དམིགས་པ་ཡུལ་གྱི་ཁམས་དྲུག བརྟེན་པ་མིག་ཤེས་ལ་སོགས་པ་འབྲས་བུ་རྣམ་པར་ཤེས་པའི་ཁམས་དྲུག་སྟེ། དྲུག་གསུམ་བཅོ་བརྒྱད་དུ་འདོད་ལ། ངོ་བོའི་སྒོ་ནས་ཁམས་བཅུ་གཉིས་སམ་བཅུ་བདུན་དུ་འདུས་ཏེ། རྣམ་པར་ཤེས་པའི་ཁམས་དྲུག་པོ་ཉིད་ཀྱང་རྣམ་ཤེས་ཕྱི་མའི་བདག་རྐྱེན་བྱེད་པའི་ཆ་ནས་ཡིད་ཁམས་སུ་འཇོག་པས་ཁམས་བཅུ་གཉིས་སམ། ཡང་ན་ཡིད་ཁམས་ཉིད་དྲུག་པོ་གང་རུང་དུ་ངེས་པས་གྲངས་ཟུར་དུ་མ་བགྲངས་ན་བཅུ་བདུན་དུ་འགྱུར་བའི་ཕྱིར། ཁ་ཅིག་གཞི་གྲུབ་ན་ཁམས་བཅོ་བརྒྱད་པོ་གང་རུང་ཡིན་པས་ཁྱབ་ཟེར་བ་ནི་མི་འཐད་དེ། གཟུགས་ཅན་གྱི་ཆུང་མཐར་གྱུར་པའི་རྫས་རྡུལ་ཕྲ་རབ་ཆོས་ཅན། དེར་ཐལ། དེའི་ཕྱིར། གཟུགས་ཅན་གྱི་ཁམས་བཅུ་གང་རུང་ཡིན་པར་ཐལ། འདོད་པ་གང་ཞིག ཁམས་གཞན་བརྒྱད་པོ་གང་རུང་མ་ཡིན་པའི་ཕྱིར། འདོད་

༼༥༠༽
ན། བསགས་རྡུལ་ཡིན་པར་ཐལ། འདོད་པའི་ཕྱིར། ཁྱབ་སྟེ། གཟུགས་ཅན་བཅུ་ནི་བསགས་པ་འོ། །

ཞེས་གསུངས་པའི་ཕྱིར། འདོད་ན། མ་ཡིན་པར་ཐལ། བསགས་རྡུལ་རྩོམ་པའི་གཞིར་གྱུར་པའི་རྫས་རྡུལ་ཡིན་པའི་ཕྱིར་ཏེ། གཟུགས་མིང་དུས་མཐའ་རྡུལ་ཡིག་དང་། །
ཞེས་པའི་དངོས་བསྟན་གྱི་རྡུལ་ཡིན་པའི་ཕྱིར་ཏེ། ཆོས་ཅན་ཡིན་པའི་ཕྱིར་རོ། །
ཁམས་བཅོ་བརྒྱད་པོ་དེ་རྣམས་བསྟན་དུ་ཡོད་མེད་སོགས་གང་ཡིན་ཞེ་ན། དེ་ལ་ཁམས་ཀྱི་རྣམ་པའི་རབ་དབྱེ་ཤེས་དགོས་པས་དེ་འཆད་པར་བྱེད་པ་ལ། བསྟན་ཡོད་འདིར་ནི་གཟུགས་གཅིག་པུ། །
ཞེས་པ་ནས། བཅུ་གཉིས་ནང་གིར་བཤད་དབང་པོ། །
ཞེས་པའི་བར་བྱུང་། དེ་ཡང་བསྟན་དུ་ཡོད་མེད་ཀྱི་དབྱེ་བ། ཐོགས་བཅས་ཐོགས་མེད་ཀྱི་དབྱེ་བ་སོགས་བཅུ་དགུ་ཡོད་པ་ལས། དང་པོ་ནི། བསྟན་དུ་ཡོད་པའི་ཁམས་ནི་གཟུགས་ཁམས་ཁོ་ན་ལ་འཇོག་སྟེ། མིག་གི་ཡུལ་དུ་བསྟན་དུ་ཡོད་ན། གཟུགས་ཁམས་ཡིན་པས་ཁྱབ་པའི་ཕྱིར། ཁམས་གཞན་རྣམས་ནི་མིག་གི་ཡུལ་མ་ཡིན་པས་བསྟན་མེད་ཁོ་ན་ཡིན་ནོ། །
གཟུགས་ཁམས་ཡིན་ཡང་བསྟན་ཡོད་ཡིན་པས་མ་ཁྱབ་སྟེ། མིག་གི་ཡུལ་དུ་མ་གྱུར་པའི་གཟུགས་ཡོད་པའི་ཕྱིར་ཏེ། དེ་མཚུངས་ཀྱི་གཟུགས་ཁམས་དེ་དེ་ཡིན་པའི་ཕྱིར་ཏེ། མིག་གི་ཡུལ་དུ་གྱུར་པའི་གཟུགས་ཁམས་ཡིན་ན། བརྟེན་པ་དང་བཅས་པའི་གཟུགས་ཁམས་ཡིན་

༼༥༡༽
པས་ཁྱབ་པའི་ཕྱིར། མ་གྲུབ་ན་དེར་ཐལ། བརྟེན་པ་དང་བཅས་པའི་གཟུགས་ཁམས་འདས་པ་ཡོད་པའི་ཕྱིར་ཏེ། བརྟེན་པ་དང་བཅས་པའི་མིག་དབང་འདས་པ་ཡོད་པའི་ཕྱིར་ཏེ། མིག་ཤེས་ཀྱི་རྟེན་དུ་གྱུར་པའི་མིག་དབང་འདས་པ་ཡོད་པའི་ཕྱིར། དེས་ན་མིག་དབང་འདས་པའི་ཡུལ་ཡིན་ན། གཟུགས་འདས་པ་ཡིན་པས་ཁྱབ། དེ་ད་ལྟ་བ་དང་མ་འོངས་པའི་ཡུལ་མིན་ན་ཡང་གཟུགས་ད་ལྟ་བ་དང་མ་འོངས་པ་ཡིན་པས་ཁྱབ་ཅིང་། དེ་བཞིན་དུ་ཕྱི་མ་བཞི་ལའང་རིགས་འགྲེའོ། །
གཉིས་པ་ནི། གཟུགས་ཅན་གྱི་ཁམས་བཅུ་ནི་ཐོགས་བཅས་ཡིན་ཏེ། སྒྲིབ་པ་ལ་ཐོགས་པ་དང་བཅས་པའི་ཕྱིར། གཞན་རྣམས་ནི་དེ་དང་བྲལ་བས་ཐོགས་མེད་ཀྱི་ཁམས་སུ་བཞག་གོ །སྤྱིར་ཐོགས་བཅས་ལ་མིང་གི་སྒོ་ནས་སྒྲིབ་ཐོགས། ཡུལ་ཐོགས། དམིགས་ཐོགས་དང་གསུམ། དང་པོ་ནི། གཅིག་ན་ལྷན་ཅིག་གཉིས་མེད་ཕྱིར། །
ཞེས་པ་ལྟར་རང་ཉིད་གནས་པའི་གོ་ས་དེར། གཟུགས་ཅན་གཞན་འཇུག་པའི་སྒོ་གེགས་བྱེད་པ་སྟེ། འདི་དང་གཟུགས་ཅན་གྱི་ཁམས་དོན་གཅིག་གོ །གཉིས་པ་ནི། གཟུགས་སོགས་ཡུལ་དུ་བྱེད་པ་ཅན་གྱི་དབང་པོ་གཟུགས་ཅན་པ་དང་། སེམས་སེམས་བྱུང་རྣམས་སོ། །
གསུམ་པ་ནི། གཟུགས་སོགས་ལ་དམིགས་པའི་སེམས་སེམས་བྱུང་རྣམས་ཁོ་ན་སྟེ། དབང་པོ་གཟུགས་ཅན་པ་རྣམས་ཀྱིས་དམིགས་པ་མེད་པའི་ཕྱིར་ཏེ། གཟུགས་ལ་སོགས་པ་རྣམས་དབང་པོ་གཟུགས་

༼༥༢༽
ཅན་པ་རྣམས་ཀྱི་ཡུལ་ཡིན་གྱི། དམིགས་པ་མ་ཡིན་ལ། མིག་གི་རྣམ་ཤེས་སོགས་ཀྱི་ཡུལ་དང་། དམིགས་པ་གཉིས་ཀ་ཡིན་པའི་ཕྱིར། ཐོགས་པ་ཕྱི་མ་གཉིས་ནི་བཏགས་པ་ཡིན་ཏེ། ཡུལ་གྱི་ཡུལ་ཅན་བྱེད་པ་ཙམ་དང་། ཡུལ་ལ་དམིགས་པ་ཙམ་ལ་དེ་དང་དེར་འཇོག་པའི་ཕྱིར། གསུམ་པ་ནི། དྲིའི་ཁམས་ལ་སོགས་པ་བརྒྱད་ནི་ལུང་མ་བསྟན་ཁོ་ན་དང་། གཟུགས་སྒྲའི་ཁམས་གཉིས་དང་ཁམས་ཐོག་མེད་བརྒྱད་པོ་དེ་རྣམས་ལ་ནི་དགེ་མི་དགེ་ལུང་མ་བསྟན་གསུམ་ཀ་ཡོད་དོ། །
བཞི་པ་ནི། འདོད་ཁམས་སུ་གཏོགས་པ་ནི་ཁམས་བཅོ་བརྒྱད་པོ་ཐམས་ཅད་ཡོད་ལ། གཟུགས་ཁམས་ན་ཁམ་ཟས་ལ་འདོད་པ་དང་བྲལ་བས་དྲི་རོ་གཉིས་མེད་ཅིང་། དེའི་ཡུལ་ཅན་སྣ་ལྕེའི་རྣམ་ཤེས་གཉིས་ཀྱང་མེད་པས་ཁམས་ལྷག་མ་བཅུ་བཞིའོ། །
བསམ་གཏན་གཉིས་པ་ཡན་ཆད་ན་མིག་རྣ་བ་ལུས་གསུམ་གྱི་རྣམ་ཤེས་ཀྱང་མེད་པས་བཅུ་གཅིག་ཏུ་ངེས་སོ། །

གཟུགས་མེད་ཁམས་སུ་གཏོགས་པ་ལ་ཡིད་དང་ཆོས་དང་། ཡིད་ཀྱི་རྣམ་པར་ཤེས་པའི་ཁམས་དང་གསུམ་མོ། །
ལྔ་པ་ནི། ཡིད་དང་ཆོས་དང་ཡིད་ཀྱི་རྣམ་པར་ཤེས་པའི་ཁམས་གསུམ་ལ་ཟག་བཅས་ཟག་མེད་གཉིས་གཉིས་ཡོད་དེ། ལྷག་མ་བཅོ་ལྔ་ནི་ཟག་བཅས་ཁོ་ན་ཡིན་ནོ། །
དྲུག་པ་ནི། རྣ་པར་ཤེས་པའི་ཁམས་དང་པོ་ལྔ་ནི་རྟོག་དཔྱོད་གཉིས་ཀ་དང་བཅས་པ་དང་། ཁམས་ཐ་མ་གསུམ་ལ་ནི་རྟོག་དཔྱོད་གཉིས་ཀ་དང་བཅས་པ་དང་། རྟོག་མེད་དཔྱོད་བཅས་

༼༥༣༽
དང་། རྟོག་དཔྱོད་གཉིས་ཀ་མེད་པ་དང་གསུམ་ཡོད་དེ། བསམ་གཏན་དང་པོའི་དངོས་གཞི་ཙམ་པོ་མན་ཆད་ཀྱི་ཡིད་ཁམས་སོགས་གསུམ་ནི། དེ་གཉིས་ཀ་དང་བཅས་པ་དང་། དངོས་གཞི་ཁྱད་པར་ཅན་གྱི་ཡིད་ཁམས་སོགས་གསུམ་ནི་རྟོགས་མེད་དཔྱོད་བཅས་དང་། བསམ་གཏན་གཉིས་པ་ཡན་ཆད་ཀྱི་གསུམ་ནི་རྟོག་དཔྱོད་གཉིས་ཀ་དང་བྲལ་བ་ཡིན་པས་སོ། །
ལྷག་མ་གཟུགས་ཅན་གྱི་ཁམས་བཅུ་ནི་རྟོགས་དཔྱོད་གཉིས་ཀ་དང་བྲལ་བ་ཡིན་ཏེ། མཚུངས་ལྡན་མ་ཡིན་པའི་ཕྱིར། དེ་བས་ན་འདོད་པ་དང་བསམ་གཏན་དང་པོའི་ཆོས་ཁམས་མཚུངས་ལྡན་མ་ཡིན་པ་རྣམས་ཀྱང་རྟོག་དཔྱོད་གཉིས་ཀ་དང་བྲལ་བ་ཡིན་པས། འདོད་པ་དང་བསམ་གཏན་དང་པོའི་དངོས་གཞི་ཙམ་པོའི་ཁམས་ཐ་མ་གསུམ་པོ་གང་རུང་ཡིན་ན། རྟོགས་དཔྱོད་གཉིས་ཀ་དང་བཅས་པ་དང་། དང་པོའི་དངོས་གཞི་ཁྱད་པར་ཅན་གྱི་ཁམས་ཐ་མ་གསུམ་པོ་གང་རུང་ཡིན་ན་ཡང་། རྟོག་མེད་དཔྱོད་བཅས་ཡིན་པས་ཁྱབ་མཐའ་མི་འཛིན་པ་ནི་གནད་ཀྱི་དོན་ཏོ། །
གལ་ཏེ་ཁྱབ་ན། དང་པོ་ལ་འདོད་པ་དང་བསམ་གཏན་དང་པོའི་དངོས་གཞི་ཙམ་པོ་ཐོབ་པ་དང་། མཚན་ཉིད་སྐྱེ་སོགས་རྣམས་ཆོས་ཅན། དེར་ཐལ། དེའི་ཕྱིར། མ་གྲུབ་ན། དེར་ཐལ། དེའི་ཆོས་ཁམས་ཡིན་པའི་ཕྱིར་ཏེ། དེ་དག་གི་ལྡན་མི་འདུ་བྱེད་ཡིན་པའི་ཕྱིར། རྩ་བ་འདོད་ན། མཚུངས་ལྡན་ཡིན་པར་ཐལ། འདོད་པའི་ཕྱིར། འདོད་ན། མ་ཡིན་པར་ཐལ། 

༼༥༤༽
ལྡན་མིན་འདུ་བྱེད་ཡིན་པའི་ཕྱིར། གཞན་ཡང་བསམ་གཏན་དང་པོའི་དངོས་གཞི་ཙམ་པོ་ལ་བརྟེན་པའི་བསམ་གཏན་གྱི་སྡོམ་པས་ཀྱང་མ་ངེས་སོ། །
དེ་བཞིན་དུ་ཕྱི་མ་ལ་ཡང་སྐྱོན་རིགས་བསྒྲེས་ཏེ་འཕང་བར་བྱའོ། །
རྣམ་ཤེས་ལྔ་རྟོག་དཔྱོད་དང་བཅས་པ་ཁོ་ན་ཡིན་ན། གནས་བཞི་པར། ལྔ་ནི་རྗེས་སུ་འཇུག་བྱེད་ཡིན། །
ཞེས་པའི་སྐབས་སུ་རྣམ་ཤེས་དང་པོ་ལྔ་རྟོག་མེད་ཡིན་པས་རྒྱུའི་ཀུན་སློང་མ་ཡིན་ལ། ཁ་ཕྱིར་ལྟས་ཡིན་པས་དུས་ཀྱི་ཀུན་སློང་ཁོ་ན་ཡིན་ནོ། །
ཞེས་རྟོག་མེད་དེ་བཤད་པ་ཇི་ལྟར་ཡིན་ཞེ་ན། འདི་ནི་མདོ་ལས། དབང་ཤེས་རྟོག་མེད་དུ་གསུངས་པ་དང་འདྲ་བར་དགོངས་པ་བླང་དགོས་ཏེ། དགོངས་གཞི་ངེས་པར་རྟོགས་པའི་རྟོག་པ་དང་། རྗེས་དྲན་ཀྱི་རྟོག་པ་དང་བྲལ་བ་ལ་དགོངས་ནས་རྟོག་མེད་དུ་མིང་བཏགས་པ་ཙམ་ཡིན་ནོ། །
བདུན་པ་ནི། སེམས་ཁམས་བདུན་དང་། དེ་དག་གི་འཁོར་སེམས་བྱུང་རྣམས་ནི་དམིགས་པ་དང་བཅས་པའི་ཁམས་ཡིན་ཏེ། ཡུལ་ལ་དམིགས་པའི་ཕྱིར། ཁམས་ལྷག་མ་རྣམས་ནི་མཐའ་གཅིག་ཏུ་དམིགས་པ་མེད་པའི་ཁམས་ཡིན་ཏེ། དེ་རྣམས་ཀྱིས་དམིགས་པ་མེད་པའི་ཕྱིར། བརྒྱད་པ་ནི། ཁམས་ཐོགས་མེད་བརྒྱད། སྒྲའི་ཁམས་དང་དགུ་ནི་མ་ཟིན་པའི་ཁམས་ཡིན་ཏེ། དབང་པོ་གཟུགས་ཅན་གྱི་ཚོགས་པ་ན་མེད་པའི་ཕྱིར། ཁམས་གཞན་ལ་ཟིན་མ་ཟིན་གཉིས་གཉིས་ཡོད་དེ། འདས་མ་འོངས་ཀྱི་དབང་པོ་ལྔ་དང་། དབང་པོ་གཟུགས་ཅན་གྱི་ཚོགས་པ་ན་མེད་

༼༥༥༽
པའི་གཟུགས་དྲི་རོ་རེག་བྱ་རྣམས་ནི་དུས་གསུམ་པོ་གང་ཡིན་ཡང་མ་ཟིན་པ་དང་། ད་ལྟ་བའི་དབང་པོ་ལྔ་དང་དེའི་ཚོགས་པ་ན་ཡོད་པའི་གཟུགས་དྲི་རོ་རེག་བྱ་རྣམས་ནི་ཟིན་པའི་ཁམས་ཡིན་པའི་ཕྱིར། དེས་ན་ཟིན་མ་ཟིན་གྱི་དོན་ནི་ད་ལྟ་བའི་དབང་པོ་གཟུགས་ཅན་པའི་ཚོགས་པ་ན་ཡོད་མེད་ལ་འཇོག་གོ །དེ་ལ་འདིར་དོགས་པ་འདི་འབྱུང་སྟེ། འདོད་པའི་རྣམ་པར་རིག་བྱེད་མ་ཡིན་པ་སྐད་ཅིག་མ་གཉིས་པའི་རྒྱུ་གཞིའི་འབྱུང་བ་འདུས་པ་ཆོས་ཅན། ད་ལྟ་བའི་དབང་པོ་གཟུགས་ཅན་པའི་ཚོགས་པ་ན་ཡོད་པར་ཐལ། ཟིན་པའི་ཁམས་ཡིན་པའི་ཕྱིར་ཏེ། ཟིན་པའི་འབྱུང་བ་ཡིན་པའི་ཕྱིར། མ་གྲུབ་ན། དེར་ཐལ། འདོད་པའི་རྣམ་པར་རིག་བྱེད་མ་ཡིན་པའི་རྒྱུའི་འབྱུང་བ་ཡིན་པའི་ཕྱིར། ཁྱབ་སྟེ། རྒྱུ་མཐུན་ཟིན་པའི་འབྱུང་ལས་སྐྱེ། །

ཞེས་གསུངས་པའི་ཕྱིར། རྩ་བ་འདོད་ན། དེར་ཚོགས་པ་ན་མེད་པར་ཐལ། འདས་པ་ཡིན་པའི་ཕྱིར་ཞེ་ན། སྐྱོན་མེད་དེ། དེ་རང་འབྲས་རིག་བྱེད་མ་ཡིན་པའི་དུས་སུ་འདས་པ་ལ་དགོངས་ནས་འདས་པའི་འབྱུང་བ་ཞེས་བཤད་ཀྱང་། རུང་དུས་སུ་ད་ལྟ་བའི་ཚོགས་པ་ན་ཡོད་པས་ན་ཟིན་པའི་ཁམས་སུ་འཇོག་གོ །དེས་ན། འདོད་གཏོགས་རྣམ་རིག་མིན་སྐད་ཅིག །ཕྱིན་ཆད་འདས་པའི་འབྱུང་ལས་སྐྱེ། །
ཞེས་པའི་དངོས་བསྟན་གྱི་འདས་པའི་འབྱུང་བ་ཡིན་ན་འདས་པ་ཡིན་པས་མ་ཁྱབ་སྟེ། རང་འབྲས་རིག་བྱེད་མ་ཡིན་པའི་དུས་སུ་འདས་པར་འགྱུར་བ་ལ་འདས་

༼༥༦༽
པའི་མིང་གིས་བཏགས་སོ། །
དགུ་པ་ནི། རེག་བྱའི་ཁམས་ལ་འབྱུང་བ་དང་། འབྱུང་གྱུར་གཉིས་ཀ་ཡོད། གཟུགས་ཅན་གྱི་ཁམས་ལྷག་མ་དགུ་དང་། རིག་བྱེད་མ་ཡིན་པའི་གཟུགས་རྣམས་ནི་འབྱུང་གྱུར་ཁོ་ན་དང་། རིག་བྱེད་མ་ཡིན་པ་མ་གཏོགས་པའི་ཁམས་ཐོགས་མེད་གཞན་བརྒྱད་ནི་འབྱུང་བ་དང་འབྱུང་གྱུར་གཉིས་ཀ་མ་ཡིན་ཏེ། གཟུགས་ཅན་མ་ཡིན་པས་སོ། །
བཅུ་པ་ནི། གཟུགས་ཅན་གྱི་ཁམས་བཅུ་ནི་བསགས་རྡུལ་ཡིན་ཏེ། མ་མཐའ་འདོད་པ་ན་རྡུལ་རྫས་བརྒྱད་འདུས་པ་དང་། གཟུགས་ན་དྲི་རོ་གཉིས་མེད་པས་རྡུལ་རྫས་དྲུག་འདུས་ཡིན་པས་སོ། །
ཁམས་ལྷག་མ་བརྒྱད་ནི་བསགས་རྡུལ་མ་ཡིན་ཏེ། ཕལ་ཆེར་གཟུགས་ཅན་མ་ཡིན་པ་དང་རིག་བྱེད་མ་ཡིན་པ་གཟུགས་ཡིན་ཡང་རྩོམ་གཞི་རྡུལ་ཕྲ་རབ་དང་བྲལ་བས་སོ། །
བཅུ་གཅིག་པ་ནི། གཅོད་བྱེད་སྟ་རེ་ལྟ་བུ་དང་། གཅད་བྱ་ཤིང་ལྟ་བུའི་ཁམས་ནི་གཟུགས་དྲི་རོ་རེག་བྱའི་ཁམས་བཞི་ཆར་ཡིན་ཞིང་། བསྲེག་བྱ་བུད་ཤིང་ལྟ་བུ་དང་། འཇལ་བྱེད་སྲང་ལྟ་བུའི་ཁམས་ཀྱང་དེ་བཞི་ཆར་ཡིན་ནོ། །
བཅུ་གཉིས་པ་ནི། ནང་གི་ཁམས་ལྔ་ལ་ནི། རྣམ་སྨིན་སྐྱེས་དང་། རྒྱུ་མཐུན་ལས་བྱུང་བ་དང་། རྒྱས་པ་ལས་བྱུང་བ་གསུམ་ཀ་ཡོད་དེ། དེ་དག་ལས་མི་དགེ་བའི་རྣམ་སྨིན་གྱི་འབྲས་བུར་གྱུར་པའི་དབང་པོ་གཟུགས་ཅན་རྣམས་ནི་རྣམ་སྨིན་སྐྱེས་དང་། རང་དང་རིགས་འདྲ་བའི་རྒྱུ་སྔ་མ་ལས་བྱུང་བ་རྣམས་ནི་རྒྱུ་མཐུན་ལས་བྱུང་པ་དང་། ཁ་ཟས། 

༼༥༧༽
ལེགས་སྤྱད། གཉིད། ཏིང་ངེ་འཛིན་དང་བཞི་པོ་གང་རུང་གི་སྟོབས་ཀྱིས་རྒྱས་པ་ལས་བྱུང་བ་རྣམས་ནི་རྒྱས་བྱུང་ཡིན་པས་སོ། །
སྒྲ་ཡིན་ན་རྣམ་སྨིན་སྐྱེས་མ་ཡིན་པས་ཁྱབ་སྟེ། འདོད་དགུར་འབྱུང་བའི་ཕྱིར། འོ་ན་དེ་བཞིན་གཤེགས་པའི་གསུང་ཚངས་པའི་དབྱངས་ཆོས་ཅན། རྣམ་སྨིན་སྐྱེས་མ་ཡིན་པར་ཐལ། སྒྲ་ཡིན་པའི་ཕྱིར། འདོད་མིན་ནུས་ཏེ། དེའི་རྣམ་སྨིན་གྱི་རྒྱུར་གྱུར་པའི་ལས་ཡོད་པའི་ཕྱིར་ཏེ། གང་ནས་མཚན་གྱི་ལས་བྱེད་པ། །
ཞེས་དང་། རེ་རེའང་བསོད་ནམས་བརྒྱ་ལས་སྐྱེས། །
ཞེས་གསུངས་པའི་ཕྱིར་ཞེ་ན། ཁོ་བོ་ནི་རེ་ཞིག་འདི་ལྟར་སེམས་ཏེ། མཚན་སོ་གཉིས་ཀྱི་ནང་ཚན་གྱི་ཚངས་པའི་དབྱངས་ནི་སྒྲ་མ་ཡིན་ཏེ། མཚན་སོ་གཉིས་ཐམས་ཅད་སྐྱེས་བུ་ཆེན་པོའི་ལུས་ཀྱི་མཚན་ཡིན་པས་ལུས་དབང་གི་ཆ་ཤས་སུ་འགྱུར་བའི་ཕྱིར་རོ། །
དེ་ཡང་ཚངས་པའི་དབྱངས་ནི་མགྲིན་པའི་ཆ་ཤས་ཀྱི་མཚན་ཡིན་ཞིང་། ངག་གི་སྒྲ་རྣམས་ནི་དེ་ལས་བྱུང་བའི་ང་རོ་ཡིན་པས། དེ་བཞིན་གཤེགས་པའི་གསུང་དང་དེའི་ཚངས་པའི་དབྱངས་གཉིས་ནི་རྒྱུ་འབྲས་སུ་གོ་དགོས་སོ། །
དེས་ན་ཚངས་པའི་དབྱངས་ཡིན་ན། ངག་མ་ཡིན་པས་ཁྱབ་བོ། །
སྒྲ་ལ་རྒྱུ་མཐུན་ལས་བྱུང་བ་ནི་ཡོད་དེ། ཆུ་དེ་ཆུ་སྒྲའི་སྐལ་མཉམ་གྱི་རྒྱུ་ཡིན་པ་དང་རྔ་དེ་རྔ་སྒྲའི་དེ་ཡིན་པས་སོ། །
རྒྱས་བྱུང་ཡང་ཡོད་དེ། ཁ་ཟས་ལེགས་སྤྱད་སོགས་ཀྱི་བྱེད་པ་ལས་ངག་གི་སྒྲ་བཟང་ངན་འབྱུང་བ་ཡོད་པའི་ཕྱིར། ཁམས་ཐོགས་མེད་བརྒྱད་

༼༥༨༽
ལ་རྒྱས་པ་ལས་བྱུང་བ་ནི་མེད་དེ། བསགས་རྡུལ་མ་ཡིན་པའི་ཕྱིར། རྒྱུ་མཐུན་ལས་བྱུང་བ་དང་། རྣམ་སྨིན་སྐྱེས་རྣམས་ནི་ཅི་རིགས་པ་ཡོད་དོ། །
བྱུང་བ་གསུམ་པོ་འགལ་ལམ་མི་འགལ་ཞེ་ན། རྣམ་སྨིན་སྐྱེས་དང་རྒྱས་བྱུང་བ་གཉིས་པོ་འགལ། དེ་གཉིས་དང་རྒྱུ་མཐུན་ལས་བྱུང་བ་ནི་མི་འགལ་ཏེ། དེ་གཉིས་གང་རུང་ཡིན་ན། རྒྱུ་མཐུན་ལས་བྱུང་བ་ཡིན་དགོས་པའི་ཕྱིར་ཏེ། ཟག་མེད་སྐད་ཅིག་མ་དང་པོ་ལས་གཞན་པའི་འདུས་བྱས་ཕལ་ཆེར་རྒྱུ་མཐུན་ལས་བྱུང་བའི་ཕྱིར། མ་འོངས་པ་མི་སྐྱེ་བའི་ཆོས་ཅན་རྣམས་ནི་བྱུང་བ་གསུམ་པོ་གང་ཡང་མ་ཡིན་ཏེ། མི་སྐྱེ་བའི་ཆོས་ཅན་ཡིན་པས་སོ། །
བཅུ་གསུམ་པ་ནི། དབང་པོ་ཁམས་དྲུག་དང་། རྣམ་པར་ཤེས་པའི་ཁམས་དྲུག་ནི་ནང་གི་ཁམས་དང་། གཟུགས་སོགས་ཡུལ་གྱི་དྲུག་ནི་ཕྱིའི་ཁམས་ཡིན་ནོ། །
བཅུ་བཞི་པ་ནི། ཆོས་ཁམས་རྣམས་ནི་བརྟེན་པ་དང་བཅས་པ་ཁོ་ན་ཡིན་ཏེ། ཆོས་ཁམས་ཡིན་ན། རང་གི་བྱེད་ལས་ཡུལ་ཅན་རྣམ་པར་ཤེས་པའི་ཡུལ་བྱེད་པས་ཁྱབ་པའི་ཕྱིར་རོ། །
འཕགས་པ་རྣམས་ཀྱི་རྒྱུད་ལ་ཆོས་ཐམས་ཅད་བདག་མེད་དུ་ངེས་པའི་ཡིད་ཀྱི་རྣམ་པར་ཤེས་པ་སྐྱེ་ཞིང་། དེའི་ཡུལ་དུ་མ་གྲུབ་པའི་ཆོས་ཁམས་མེད་པའི་ཕྱིར། འདིར་ཁ་ཅིག་དེ་མཚུངས་ཀྱི་རྣམ་པར་ཤེས་པ་དང་མཚུངས་ལྡན་གྱི་སེམས་བྱུང་ཆོས་ཅན། བརྟེན་པ་དང་བཅས་པའི་ཁམས་ཡིན་པར་ཐལ། ཆོས་ཁམས་ཡིན་པའི་ཕྱིར། འདོད་ན་མ་ཡིན་པར་ཐལ། 

༼༥༩༽
དེ་མཚུངས་ཀྱི་ཁམས་ཡིན་པའི་ཕྱིར་ཏེ། དེ་མཚུངས་ཀྱི་རྣམ་པར་ཤེས་པ་དང་མཚུངས་ལྡན་གྱི་ཁམས་ཡིན་པའི་ཕྱིར་གསུངས་པ་ནི་མི་འཐད་དེ། འོ་ན་བརྟེན་པ་རྣམ་པར་ཤེས་པ་དང་མཚུངས་ལྡན་གྱི་སེམས་བྱུང་ཆོས་ཅན། བརྟེན་པ་རྣམ་པར་ཤེས་པའི་ཁམས་ཡིན་པར་ཐལ། བརྟེན་པ་རྣམ་པར་ཤེས་པ་དང་མཚུངས་ལྡན་གྱི་ཁམས་ཡིན་པའི་ཕྱིར། ཁྱབ་པ་སྒྲིག འདོད་མི་ནུས་ཏེ། དམིགས་པ་ཡུལ་གྱི་ཁམས་ཡིན་པའི་ཕྱིར་ཏེ། ཆོས་ཁམས་ཡིན་པའི་ཕྱིར་རོ། །
དེ་ན་ལྷག་མ་ནི། དེ་དང་མཚུངས་པ་དག་ཀྱང་ཡིན། །
ཞེས་པའི་ཤུགས་ལས་ཆོས་ཁམས་ནི་བརྟེན་བཅས་ཁོ་ནར་བསྟེན་ཏེ། གཞན་དུ་ན་ཁམས་ལྷག་མ་བཅུ་བདུན་ལ་བརྟེན་བཅས་དང་དེ་མཚུངས་གཉིས་གཉིས་ཡོད་དོ། །
ཞེས་བྱེ་བྲག་ཏུ་བཤད་པ་ལ་འབྲེལ་མེད་པའི་ཕྱིར་ཏེ། ཁམས་བཅོ་བརྒྱད་པོ་ཀུན་ལ་བརྟེན་བཅས་དང་དེ་མཚུངས་གཉིས་གཉིས་ཡོད་པའི་ཕྱིར། རྟགས་སོང་། འདིར་དངོས་བསྟན་གྱི་བརྟེན་བཅས་དང་དེ་མཚུངས་ཀྱི་ཁམས་ཀྱི་མཚན་ཉིད་ནི་རིམ་པ་བཞིན། ཁམས་གང་ཞིག་རང་གི་བྱེད་ལས་བྱེད་པ་དང་། མི་བྱེད་པ་ལ་འཇོག་སྟེ། གང་ཞིག་རང་གི་ལས་མི་བྱེད། །
ཅེས་པའི་དངོས་བསྟན་དང་ཤུགས་བསྟན་ཏོ། །
མཚན་གཞི་ནི། གཟུགས་སོགས་རང་རང་གི་ཡུལ་ཅན་གྱི་ཡུལ་བྱེད་པ་དང་། རང་རང་གི་བརྟེན་པ་མིག་ཤེས་སོགས་རྣམ་པར་ཤེས་པའི་རྟེན་བྱེད་པའི་མིག་གི་ཁམས་སོགས་དྲུག་

༼༦༠༽
ནི་བརྟེན་བཅས་དང་། དེ་དག་མི་བྱེད་པ་དྲུག་ནི་དེ་མཚུངས་ཡིན་ནོ། །
འོ་ན་ཡུལ་གྱི་ཡུལ་ཅན་བྱེད་པའི་དབང་པོའི་ཁམས་ཡིན་ན་རྣམ་པར་ཤེས་པའི་རྟེན་བྱེད་པས་ཀྱང་མ་ཁྱབ་པ་ཡིན་ནམ་ཞེ་ན། མ་ཁྱབ་སྟེ། གཟུགས་མེད་ནས་ཤི་འཕོས་ནས་བསམ་གཏན་གཉིས་པ་སོགས་སུ་སྐྱེས་མ་ཐག་པའི་གང་ཟག་གི་མིག་དབང་དེས་གཟུགས་ཡུལ་དུ་བྱེད་ཀྱང་རྣམ་པར་ཤེས་པའི་རྟེན་མི་བྱེད་པའི་ཕྱིར་ཏེ། བསམ་གཏན་གཉིས་པ་སོགས་ན་རང་སའི་མིག་ཤེས་མེད་ཅིང་། སླར་མིག་ཤེས་མངོན་དུ་བྱེད་པ་ན་བསམ་གཏན་དང་པོའི་མིག་ཤེས་མངོན་དུ་བྱེད་པའི་ཕྱིར་རོ། །

དེ་བཞིན་དུ་མིག་གིས་དབང་པོ་སོགས་ཀྱི་ཡུལ་དང་། མིག་ཤེས་སོགས་ཀྱི་ཡུལ་དང་། རྣམ་ཤེས་ཀྱིས་དམིགས་པར་བྱེད་པའི་གཟུགས་ཀྱི་ཁམས་སོགས་དྲུག་ནི་བརྟེན་བཅས་དང་། དེ་དག་མི་བྱེད་པའི་དང་པོ་ལྔ་ནི་དེ་མཚུངས་ཡིན་ནོ། །
ཡང་དེ་བཞིན་དུ་གཟུགས་སོགས་རང་རང་གི་ཡུལ་གྱི་ཡུལ་ཅན་དང་། མིག་སོགས་རང་རང་གི་རྟེན་དབང་པོ་རྣམས་ཀྱི་བརྟེན་པ་བྱེད་པའི་རྣམ་པར་ཤེས་པའི་ཁམས་དྲུག་ནི་བརྟེན་བཅས་དང་། དེ་དག་མི་བྱེད་པའི་དྲུག་ནི་དེ་མཚུངས་ཡིན་ནོ། །
མ་འོངས་པ་མི་སྐྱེ་བའི་ཆོས་ཅན་མ་གཏོགས་པའི་རྣམ་པར་ཤེས་པའི་ཁམས་ཀྱིས་ནི། རྟེན་དབང་པོའི་བརྟེན་པ་མི་བྱེད་པ་མི་སྲིད་པས། དེ་མཚུངས་ཀྱི་རྣམ་པར་ཤེས་པའི་ཁམས་ཡིན་ན། མ་འོངས་པ་མི་སྐྱེ་བའི་ཆོས་ཅན་ཁོ་ན་ཡིན་པས་ཁྱབ་པ་ཡིན་ནོ། །
དེ་བས་ནས་

༼༦༡༽
འདིར་དངོས་བསྟན་གྱི་བརྟེན་བཅས་དང་། གནས་གཉིས་པའི། རྟེན་དང་དམིགས་དང་རྣམ་བཅས་དང་། །
ཞེས་བཤད་པའི་རྟེན་བཅས་གཉིས་ནི་འཇོག་ཚུལ་མི་གཅིག་ཏེ། འདིའི་བརྟེན་བཅས་ནི་བརྟེན་པ་དང་བཅས་པ་ལ་བཞག་ཅིང་། དེའི་དོན་རང་རང་གི་བྱེད་ལས་དང་བཅས་པ་ཞེས་པ་ཡིན་གྱི། རྟེན་དང་བརྟེན་པ་གཉིས་ཀྱི་ཟླ་ཕྱེ་བའི་རྟེན་དང་བཅས་པ་ལ་མི་འཇོག་གོ །གནས་གཉིས་པའི་དེ་ནི་རྟེན་དང་བཅས་པ་ཞེས་པའི་དོན་ཡིན་ཞིང་། དེ་ཡང་རྟེན་དབང་པོ་དང་བཅས་པ་ལ་འཇོག་སྟེ། མ་འོངས་པ་མི་སྐྱེ་བའི་ཆོས་ཅན་མ་ཡིན་པའི་སེམས་སེམས་བྱུང་ཡིན་ན་རྟེན་དབང་པོ་དང་བཅས་པས་ཁྱབ་པའི་ཕྱིར། བཅོ་ལྔ་པ་མཐོང་སྤང་སོགས་ཀྱི་དབྱེ་བ་ནི། གཟུགས་ཅན་གྱི་ཁམས་བཅུ་དང་། རྣམ་པར་ཤེས་པའི་ཁམས་དང་པོ་ལྔ་སྟེ་བཅོ་ལྔ་ནི། སྒོམ་སྤང་ཁོ་ན་དང་ཡིད་ཀྱི་ཁམས་དང་། ཆོས་ཀྱི་ཁམས་དང་། ཡིད་ཀྱི་རྣམ་པར་ཤེས་པའི་ཁམས་དང་གསུམ་ནི་མཐོང་སྤང་དང་། སྒོམ་སྤང་དང་། དེ་གཉིས་ཀ་མ་ཡིན་པ་དང་གསུམ་ཀ་ཡོད་དེ། མཐོང་སྤང་འདོད་ཆགས་སོགས་སུ་གྱུར་པ་བཅུ་འམ་བདུན་ལ་སོགས་པ་དང་། དེ་དག་གི་ཐོབ་པ་མཚན་ཉིད་སྐྱེ་སོགས་རྣམས་ནི་ཆོས་ཁམས་དང་། འདོད་ཆགས་སོགས་སུ་གྱུར་པ་དང་མཚུངས་ལྡན་གྱི་ཡིད་ཀྱི་རྣམ་པར་ཤེས་པ་ནི་ཡིད་ཁམས་དང་། ཡིད་ཀྱི་རྣམ་པར་ཤེས་པའི་ཁམས་གཉིས་ཀ་དང་། སྒོམ་སྤང་འདོད་ཆགས་སོགས་སུ་གྱུར་པ་འདོད་

༼༦༢༽
པ་ན་བཞི། གོང་མ་ན་གསུམ་དང་། དེ་དག་གི་ཐོབ་པ་མཚན་ཉིད་སྐྱེ་སོགས་རྣམས་ནི་ཆོས་ཁམས་དང་། འདོད་ཆགས་སོགས་དང་མཚུངས་ལྡན་གྱི་ཡིད་ཀྱི་རྣམ་པར་ཤེས་པ་ནི་ཡིད་ཁམས་དང་། ཡིད་ཀྱི་རྣམ་པར་ཤེས་པའི་ཁམས་གཉིས་ཀ་དང་། ཟག་མེད་ཀྱི་ཕུང་པོ་དང་པོ་བཞི་དང་། འདུས་མ་བྱས་གསུམ་པོ་རྣམས་ནི་ཆོས་ཁམས་དང་ཟག་མེད་ཀྱི་རྣམ་པར་ཤེས་པའི་ཕུང་པོ་ནི་ཡིད་ཁམས་དང་། ཡིད་ཀྱི་རྣམ་པར་ཤེས་པའི་ཁམས་གཉིས་ཀ་ཡིན་པས་སོ། །
འདིར་གཟུགས་སུ་གྱུར་པའི་སྤང་བྱ་ཡིན་ན། སྒོམ་སྤང་ཡིན་པས་ཁྱབ་སྟེ། མཐོང་སྤང་ཡིན་ན། གཟུགས་མ་ཡིན་པས་ཁྱབ་པའི་ཕྱིར་རོ། །
དེ་བས་ན་སོ་ཐར་དང་སྡོམ་མིན་དང་། བསམ་གཏན་གྱི་སྡོམ་པ་རྣམས་ཀྱང་སྒོམ་སྤང་ཁོ་ན་ཡིན་ཏེ། ཟག་བཅས་གང་ཞིག་མཐོང་སྤང་མ་ཡིན་པའི་ཕྱིར་རོ། །
བཅུ་དྲུག་པ་ལྟ་བ་ཡིན་མིན་གྱི་དབྱེ་བ་ནི། མིག་དང་ཆོས་ཀྱི་ཁམས་ཀྱི་ཕྱོགས་གཅིག་སེམས་བྱུང་ལྟ་བ་བརྒྱད་ནི་ལྟ་བ་ཡིན་ཏེ། མིག་ནི་གཟུགས་ལ་ལྟ་བ་དང་། སེམས་བྱུང་བརྒྱད་ནི་ཤེས་བྱ་ལ་ངེས་པར་རྟོག་པའི་ལྟ་བ་ཡིན་པའི་ཕྱིར་ཏེ། འཇིག་ལྟ་སོགས་ལྔ་ནི་ཤེས་བྱ་ལ་ཕྱིན་ཅི་ལོག་ཏུ་ངེས་པར་རྟོག་པ་དང་། འཇིག་རྟེན་པའི་ཡང་དག་པའི་ལྟ་བ་ནི་ལས་འབྲས་ལ་ངེས་པར་རྟོག་པ་དང་། ཚོགས་ལམ་སོགས་སུ་ནི་བདེན་པ་དོན་སྤྱིའི་ཚུལ་གྱིས་ཤེས་པའི་སྒོ་ནས་ངེས་པར་རྟོག་པ་དང་། སློབ་པ་དང་མི་སློབ་པའི་ལྟ་བ་གཉིས་ནི་བདེན་

༼༦༣༽
པ་མངོན་སུམ་དུ་རྟོགས་པའི་ཚུལ་གྱིས་ངེས་པར་རྟོག་པ་ཡིན་པས་སོ། །
དེ་བས་ན་ལྟ་བའི་མཚན་ཉིད་ནི་གཟུགས་ལ་ལྟ་བ་དང་། ཤེས་བྱ་ལ་ངེས་པར་རྟོག་བའི་ཤེས་རབ་གང་རུང་གིས་བསྡུས་པའི་ཁམས་སོ། །
འོ་ན་མིག་ཐམས་ཅད་གཟུགས་ལ་ལྟ་བ་ཡིན་ནམ་ཞེ་ན། མ་ཡིན་ཏེ། མིག་ལ་བརྟེན་བཅས་དང་། དེ་མཚུངས་གཉིས་ཡོད་པ་ལས་རྟེན་བཅས་ཁོ་ན་གཟུགས་ལ་ལྟ་བ་ཡིན་པའི་ཕྱིར་ཏེ། མིག་གིས་གཟུགས་རྣམས་མཐོང་བརྟེན་བཅས། །
ཞེས་གསུངས་པའི་ཕྱིར། ཁ་ཅིག་འདིར་བརྟེན་བཅས་ལ་བརྟེན་པ་རྣམ་པར་ཤེས་པ་དང་བཅས་པ་ཞེས་གསུངས་པ་མི་འཐད་དེ། གཟུགས་མཐོང་བའི་མིག་ཡིན་ན་བརྟེན་པ་རྣམ་པར་ཤེས་པ་དང་བཅས་པས་མ་ཁྱབ་པའི་ཕྱིར། གཟུགས་མེད་ནས་བསམ་གཏན་གཉིས་པས་སོགས་སུ་སྐྱེས་པའི་མིག་དེ་གཟུགས་མཐོང་བ་པོ་ཡིན་ཞིང་། བརྟེན་པ་མིག་ཤེས་དང་བཅས་པ་མ་ཡིན་པའི་ཕྱིར། དེས་ན་གཟུགས་མཐོང་བ་པོ་དང་། གཟུགས་ལ་ལྟ་བ་པོ་དང་། རྟེན་བཅས་ཀྱི་མིག་གསུམ་པོ་དོན་གཅིག་གོ །ཁ་ཅིག་མིག་ཤེས་ཀྱང་གཟུགས་མཐོང་བའི་ཡུལ་ཅན་དུ་འདོད་པ་མི་འཐད་དེ། འོ་ན་མིག་ཤེས་ཆོས་ཅན། གཟུགས་ལ་ལྟ་བ་ཡིན་པར་ཐལ། གཟུགས་མཐོང་བའི་ཡུལ་ཅན་ཡིན་པའི་ཕྱིར། མ་ཁྱབ་ན། མིག་གཟུགས་ལ་ལྟ་བ་ཡིན་པའི་རྒྱུ་མཚན་ཅི་ལ་ཐུགས་སོམས་ཤིག འདོད་ན། ལྟ་བ་ཡིན་པར་ཐལ། འདོད་པའི་ཕྱིར། འདོད་མི་ནུས་ཏེ། མིག་དང་ཆོས་

༼༦༤༽
ཀྱི་ཁམས་ཕྱོགས་ནི། །
ལྟ་བ་ཡིན་ཏེ་རྣམ་པ་བརྒྱད། །
ཅེས་པའི་ཤུགས་ལས་མིག་དང་སེམས་བྱུང་ལྟ་བ་བརྒྱད་ལས་གཞན་པའི་ཁམས་ཐམས་ཅད་ལྟ་བ་མ་ཡིན་པར་བཤད་པའི་ཕྱིར་ཏེ། གནས་བཞི་པར། མིག་རྣ་ཡིད་ཀྱི་རྣམ་ཤེས་དང་ཞེས་སོགས་ཀྱི་དོན་ནི། མིག་གི་རྣམ་ཤེས་ཀྱིས་ཉམས་སུ་མྱོང་བ་གང་ཡིན་པ་དེ་མཐོང་ཐོས་རྣམ་པར་ཤེས་པ་རྟོགས་པ་དང་བཞིའི་ནང་ཚན་དུ་གྱུར་པའི་མཐོང་བར་ངོས་གཟུང་བ་ཡིན་གྱི། མིག་ཤེས་ཀྱིས་གཟུགས་མཐོང་བར་བཤད་པ་ནི་མ་ཡིན་ནོ། །
མིག་གིས་གཟུགས་ལ་ལྟ་བའི་ཚེ་ན་རྟེན་ལུས་དང་། མིག་དང་། མིག་ཤེས། ཡུལ་གཟུགས་དང་བཞི་པོ་དེ་ས་གཅིག་པའམ་ཐ་དད་པ་ཡིན་ཞེ་ན། དེ་དག་གིས་མཚུངས་མི་མཚུངས་སྟོན་པར་བྱེད་པ་ལ། ལུས་ལ་འོག་མའི་མིག་མ་ཡིན། །
མིག་གིས་གོང་མའི་གཟུགས་མ་ཡིན། །
རྣམ་པར་ཤེས་པའང་དེ་ཡི་གཟུགས། །
ལུས་ཀྱིས་གཉི་ག་ཐམས་ཅད་དུ། །
ཞེས་སོགས་བྱུང་། འདི་ལ་གཞུང་གི་འབྲུ་གཉེར་བ་དང་། གནད་དོན་བསྡུས་ཏེ་བསྟན་པ་གཉིས། དང་པོ་ནི། ས་གོང་མའི་ལུས་ལ་འོག་མའི་མིག་མངོན་དུ་བྱེད་པ་ནི་མ་ཡིན་ཏེ། འོག་སའི་མིག་དམན་པས་དགོས་པ་མེད་པའི་ཕྱིར། འོག་མའི་ལུས་ལ་གོང་མའི་མིག་མངོན་དུ་བྱེད་པ་ནི་ཡོད་དེ། དཔེར་ན་འདོད་པའི་རྟེན་ལ་བསམ་གཏན་དང་པོ་ནས་བཞི་པའི་བར་ཅི་རིགས་པའི་མིག་སྒོམ་བྱུང་གིས་མངོན་དུ་བྱེད་པ་ལྟ་བུའོ། །
ས་འོག་མའི་མིག་གིས་ས་དེ་ཉིད་ཀྱི་གཟུགས་དང་རང་གི་འོག་ས་དང་བཅས་ན་དེའི་གཟུགས་ཀྱང་མཐོང་བ་ཡིན་གྱི། །

༼༦༥༽
གོང་སའི་གཟུགས་ནི་མི་མཐོང་སྟེ། ཡུལ་མཆོག་ཡུལ་ཅན་དམན་པའི་སྤྱོད་ཡུལ་མ་ཡིན་པའི་ཕྱིར། གོང་སའི་མིག་གིས་འོག་སའི་གཟུགས་མཐོང་བ་ཡིན་ཏེ། བསམ་གཏན་དང་པོའི་མིག་གིས་འདོད་པའི་གཟུགས་ཀྱང་མཐོང་བ་ནས། བསམ་གཏན་བཞི་བའི་མིག་གིས་བསམ་གཏན་བཞི་པ་མན་ཆད་ཀྱི་གཟུགས་ཐམས་ཅད་མཐོང་བའི་ཕྱིར། ས་འོག་མའི་མིག་ལ་གོང་མའི་མིག་ཤེས་བརྟེན་པ་ཡང་མ་ཡིན་ཏེ། རྟེན་དམན་པ་བརྟེན་པ་མཆོག་གི་རྟེན་དུ་མི་རུང་བའི་ཕྱིར་རོ། །
ས་གོང་མའི་མིག་ལ་འོག་མའི་མིག་ཤེས་བརྟེན་པ་ཡོད་དེ། བསམ་གཏན་གཉིས་པ་སོགས་གོང་མ་གསུམ་གྱི་མིག་ལ་བསམ་གཏན་དང་པོའི་མིག་ཤེས་ཁོ་ན་བརྟེན་པའི་ཕྱིར་ཏེ། བསམ་གཏན་གོང་མ་གསུམ་ན་མིག་ཤེས། རྣ་བའི་རྣམ་ཤེས། ལུས་ཀྱི་རྣམ་ཤེས་དང་གསུམ་ཀ་མེད་པའི་ཕྱིར། འོན་ཀྱང་དབང་པོ་རྣམས་དང་ཡུལ་གཟུགས་སྒྲ་རེག་བྱ་གསུམ་ནི་ཡོད་དོ། །

མིག་གི་རྣམ་ཤེས་དེའི་ཡུལ་གཟུགས་ནི་ས་ཐམས་ཅད་དུ་ཡོད་དེ། བསམ་གཏན་དང་པོའི་མིག་ཤེས་བཞི་པའི་མིག་ལ་བརྟེན་པ་ན་ལྔ་ཆར་གྱི་གཟུགས་ཡུལ་དུ་བྱེད། བསམ་གཏན་གསུམ་པའི་མིག་ལ་བརྟེན་པ་ན་གསུམ་པ་མན་ཆད་ཀྱི་གཟུགས་ཡུལ་དུ་བྱས་པ་སོགས་ཀྱི་ཕྱིར། ལུས་དབང་རྟེན་ཁོག་པ་ཡང་ཡུལ་གཟུགས་དང་རྣམ་ཤེས་གཉིས་ཀས་ཐམས་ཅད་དུ་ཡུལ་ཅན་དང་རྟེན་དུ་རུང་སྟེ། ས་ལྔའི་ལུས་ལ་བརྟེན་ནས་ས་ལྔའི་གཟུགས་མཐོང་བའི་ཕྱིར་དང་། 

༼༦༦༽
འདོད་པའི་ལུས་ལ་བསམ་གཏན་དང་པོའི་མིག་ཤེས་བརྟེན། བསམ་གཏན་བཞི་པའི་ལུས་ལ་བསམ་གཏན་དང་པོའི་མིག་ཤེས་ཁོ་ན་བརྟེན་པའི་ཕྱིར། གཉིས་པ་ནི། འདོད་པའི་རྟེན་ལ་འདོད་པའི་མིག་གིས་འདོད་པའི་གཟུགས་ལ་ལྟ་བའི་ཚེ། བཞི་ཆར་མཚུངས་ཏེ། བཞི་ཆར་འདོད་པའི་སས་བསྡུས་ཡིན་པའི་ཕྱིར། དེའི་རྟེན་ལ་བསམ་གཏན་དང་པོའི་མིག་གིས་འདོད་པའི་གཟུགས་ལ་ལྟ་བའི་ཚེ་ན་ས་མི་མཚུངས་ཏེ། རྟེན་དང་ཡུལ་འདོད་པ་དང་། མིག་དང་མིག་ཤེས་བསམ་གཏན་དང་པོའི་སས་བསྡུས་ཡིན་པའི་ཕྱིར། དེའི་རྟེན་ལ་བསམ་གཏན་དང་པོའི་གཟུགས་ལ་ལྟ་བའི་ཚེ་རྟེན་འདོད་པའི་སས་བསྡུས་དང་། གཞན་གསུམ་བསམ་གཏན་དང་པོ་ཡིན་ནོ། །
དེའི་རྟེན་ལ་བསམ་གཏན་བཞི་པའི་མིག་གིས་བསམ་གཏན་གཉིས་པའི་གཟུགས་ལ་ལྟ་བའི་ཚེ་ན་བཞི་ཆར་ས་ཐ་དད་ཡིན་ཏེ། རྟེན་ལུས་འདོད་པ་དང་མིག་བསམ་གཏན་བཞི་པ་དང་། མིག་ཤེས་བསམ་གཏན་དང་པོ་དང་། ཡུལ་གཟུགས་བསམ་གཏན་གཉིས་པའི་སས་བསྡུས་ཡིན་པའི་ཕྱིར། ཡང་བསམ་གཏན་དང་པོའི་རྟེན་ལ་དེའི་མིག་གིས་དེའི་གཟུགས་ལ་ལྟ་བ་ན་བཞི་ཆར་ས་མཚུངས་པ་དང་། དེའི་མིག་གིས་འདོད་པའི་གཟུགས་ལ་ལྟ་བ་ན་ཡུལ་འདོད་པ་དང་། གཞན་གསུམ་ས་མཚུངས་པ་དང་། དེའི་རྟེན་ལ་གཉིས་པ་སོགས་གོང་མའི་མིག་གིས་དང་པོའི་གཟུགས་ལ་ལྟ་བ་ན་ཡུལ་དང་རྟེན་དང་བརྟེན་

༼༦༧༽
པས་མཚུངས་པ་དང་། མིག་དབང་ནི་ས་གོང་མ་ཡིན་ནོ། །
དེའི་ལྷག་མ་རྣམས་ཀྱང་རང་གི་བློས་དཔྱད་དེ་ཤེས་པར་བྱ་དགོས་སོ། །
རྣ་བའི་རྟེན་སོགས་བཞིའི་ས་མཚུངས་པ་ནི། གཞུང་ལས། རྣ་བའང་དེ་བཞིན་ཞེས་གསུངས་ལ། དེ་ཡང་། ལུས་ལ་འོག་མའི་རྣ་བ་མིན། །
རྣ་བས་གོང་མ་སྒྲ་མ་ཡིན། །
རྣམ་པར་ཤེས་པའང་དེ་ཡི་སྒྲ། །
ལུས་ཀྱིའང་གཉིས་ཀ་ཐམས་ཅད་དུ། །
ཞེས་སྦྱར་ལ་སྔར་མིག་ལ་ཇི་སྐད་བཤད་པ་བཞིན། རིགས་བསྒྲེས་པས་རྟོགས་པར་འགྱུར་རོ། །
སྣ་ལྕེ་ལུས་གསུམ་གྱི་ངེས་པ་ནི་འདོད་པ་དང་བསམ་གཏན་དང་པོར་ནི་རྟེན་སོགས་བཞི་ཆར་ས་མཚུངས་པ་དང་། བསམ་གཏན་གཉིས་པ་ཡན་ཆད་དུ་ནི་ལུས་ཀྱི་རྣམ་ཤེས་བསམ་གཏན་དང་པོ་དང་། གཞན་གསུམ་ནི་རང་སས་བསྡུས་པ་ཁོ་ན་ཡིན་པས་ས་མཚུངས་པ་ཡིན་ནོ། །
ཡིད་ཀྱི་རྟེན་སོགས་བཞི་ནི་མིག་ལ་སོགས་པའི་ལྟར་ས་མཚུངས་མ་ངེས་ཏེ། གཟུགས་ཅན་མ་ཡིན་པས་ཆེད་དང་བྲལ་བའི་ཕྱིར། འདོད་པའི་རྟེན་པས་འདོད་པའི་རྣམ་ཤེས་ནས། སྲིད་རྩིའི་རྣམ་ཤེས་ཀྱི་བར་དགུ་བསྐྱེད་པ་ཡོད་པ་དང་། བསམ་གཏན་དང་པོའི་རྟེན་ལ་ཡང་བསམ་གཏན་དང་པོ་ནས་སྲིད་རྩེའི་རྣམ་ཤེས་ཀྱི་བར་བརྒྱད་བསྐྱེད་པ་ཡོད་པ་སོགས་འོག་མ་འོག་མའི་རྟེན་པས་དེ་ཉིད་དང་གོང་མའི་རྣམ་ཤེས་བསྐྱེད་པ་ཡོད་ཅིང་། དེའི་ཚེ་དེ་དག་གི་ཡུལ་ནི་ས་ཐམས་ཅད་དུ་རུང་བས་སོ། །
བཅུ་བདུན་པ་རྣམ་ཤེས་གང་གིས་ཤེས་པར་བྱ་བ་ནི། གཟུགས་ཁམས་ནས་རེག་བྱའི་བར་ལྔ་ནི་དབང་པོའི་རྣམ་ཤེས་དང་། ཡིད་ཀྱི་རྣམ་

༼༦༨༽
ཤེས་གཉིས་ཀའི་ཤེས་པར་བྱ་བ་ཡིན་ཏེ། མདོ་ལས། དགེ་སློང་དག་གཟུགས་ཤེས་པ་ནི་རྣམ་པ་གཉིས་ཏེ། མིག་དང་ཡིད་ལ་བརྟེན་པའོ། །

ཞེས་པ་ནས་རེག་བྱའི་བར་ལ་དེ་བཞིན་དུ་གསུངས་པའི་ཕྱིར། འོན་ཀྱང་ཁྱབ་མཐའ་ནི་མི་འཛིན་ཏེ། གཟུགས་ཁམས་སྐད་ཅིག་མ་དང་པོ་ནས། རེག་བྱ་སྐད་ཅིག་མ་དང་པོ་བར་ནི་ཡིད་ཀྱི་རྣམ་ཤེས་ཀྱི་ཤེས་པར་བྱ་བ་མ་ཡིན་ཏེ། དེ་དག་འཛིན་པའི་ཡིད་ཀྱི་རྣམ་པར་ཤེས་པ་མེད་པའི་ཕྱིར། དེས་ན་སྐད་ཅིག་མ་གཉིས་པ་ཕན་ཆད་རྣམ་ཤེས་གཉིས་ཀའི་ཤེས་པར་བྱ་བ་ཡིན་ཏེ། དཔེར་ན་རིགས་པའི་གཞུང་ལུགས་འཆད་པའི་ཚེ་ཕྱི་རོལ་གྱི་དོན་སྐད་ཅིག་མ་གཉིས་པ་ཕན་ཆད་ལ་དེ་འཛིན་པའི་དབང་མངོན་ཡིད་མངོན་གཉིས་གཉིས་ཡོད་ལ། སྐད་ཅིག་མ་དང་པོ་ལ་འཛིན་བྱེད་དབང་མངོན་ཁོ་ན་ཡིན་གྱིས། ཡིད་མངོན་མེད་པ་བཞིན་ནོ། །
ད་དུང་དཔྱོད་ལྡན་དག་གིས་ལེགས་པར་དཔྱོད་ཅིག བཅོ་བརྒྱད་པ་རྟག་མི་རྟག་གི་དབྱེ་བ་ནི། ཆོས་ཁམས་ཀྱི་ཕྱོགས་འདུས་མ་བྱས་གསུམ་ནི་རྟག་པ་ཡིན་ཏེ་རྟག་དངོས་དང་རྟག་རྫས་ཡིན་པའི་ཕྱིར། ཁམས་གཞན་ཕྱེད་དང་བཅོ་བརྒྱད་ནི་མི་རྟག་པ་ཡིན་ཏེ། འདུས་བྱས་ཡིན་པའི་ཕྱིར་རོ། །
དེས་ན་གཞི་གྲུབ་ན་དངོས་པོ་ཡིན་པས་ཁྱབ་སྟེ། འདུས་མ་བྱས་གསུམ་པོ་གང་རུང་ཡིན་ན་རྟག་པར་གྱུར་པའི་དངོས་པོ་ཡིན་པས་ཁྱབ། འདུས་བྱས་ཡིན་ན་མི་རྟག་པར་གྱུར་པའི་དངོས་པོ་ཡིན་པས་ཁྱབ་པའི་ཕྱིར། མེ་ལོང་ནང་དུ་ཤར་བའི་བཞིན་གྱི་གཟུགས་བརྙན་དང་ཆུ་ནང་དུ་ཤར་བའི་ཟླ་གཟུགས་དང་། རྨི་ལམ་དུ་རྨི་བའི་རྟ་གླང་ལ་སོགས་པ་རྣམས་ནི་དངོས་པོར་མ་གྲུབ་པའི་དངོས་མེད་ཡིན་ཏེ། གཟུགས་བརྙན་མ་གྲུབ་ཕྱིར་ན་དང་། །
ཞེས་གསུངས་པའི་ཕྱིར། འོ་ན་དེ་དག་ཆོས་ཅན། དངོས་པོ་ཡིན་པར་ཐལ། གཞི་གྲུབ་པའི་ཕྱིར་རོ་སྙམ་ན། 

༼༦༩༽
གཏན་ཚིགས་མ་གྲུབ་སྟེ། འདུས་བྱས་དང་འདུས་མ་བྱས་ཀྱིས་ཆོས་གང་ཡང་མ་ཡིན་པའི་ཕྱིར་ཏེ། འདུས་བྱས་ཡིན་ན་ཕུང་པོ་ལྔ་པོ་གང་རུང་ཡིན་དགོས་པ་ལས། དེ་རེ་རེ་ནས་མ་ཡིན་པའི་ཕྱིར། བཅུ་དགུ་པ་དབང་པོ་ཡིན་མིན་གྱི་དབྱེ་བ་ནི། གཟུགས་སོགས་ཕྱིའི་ཁམས་དང་པོ་ལྔ་དང་། ཆོས་ཁམས་ཀྱི་ཕྱོགས་འདུས་ཤེས་དང་། དད་སོགས་ལྔ་ལས་གཞན་པའི་མཚུངས་ལྡན་འདུ་བྱེད་དང་། སྲོག་ལས་གཞན་པའི་ལྡན་མིན་འདུ་བྱེད། རིག་བྱེད་མ་ཡིན་པ་དང་། འདུས་མ་བྱས་གསུམ་པོ་རྣམས་ནི་དབང་པོ་མིན་པར་གྱུར་པའི་ཁམས་དང་ཆོས་ཁམས་ཀྱི་ཕྱེད་སྲོག་དང་ཚོར་བ་ལྔ་དང་། དད་པའི་དབང་པོ་སོགས་ལྔ་དང་། གཞན་ཡང་མིག་ཁམས་སོགས་ནང་གི་ཁམས་བཅུ་གཉིས་པོ་ཐམས་ཅད་ནི་དབང་པོར་གྱུར་པའི་ཁམས་ཡིན་ནོ། །
དམ་པའི་ཆོས་མངོན་པ་མཛོད་ཀྱི་གནས་དང་པོ་ཁམས་བསྟན་པའི་སྤྱི་དོན་བཤད་ཟིན་ཏོ།།  ༈  །།ཇི་སྙེད་ཆོས་ཀུན་མཁྱེན་རྫོགས་དབང་གིས་ཕྱུག །ཤེས་བྱའི་གཞི་ཀུན་རབ་དབྱེ་འཆི་མེད་ལམ། །
རྒྱུ་རྐྱེན་འབྲས་བུའི་རྣམ་དབྱེ་བདུད་རྩིའི་གཏམ། །
སྨྲ་བའི་སྐྱེས་མཆོག་ཐུབ་དབང་ཞབས་ལ་འདུད། །
ཅེས་མཆོད་པར་བརྗོད་ནས། གནས་གཉིས་པ་དབང་པོ་བསྟན་པ་འཆད་པ་ལ་གསུམ་སྟེ། བསྟན་བྱའི་གཙོ་བོ་དབང་པོའི་རྣམ་གཞག་བཤད་པ། འདུས་བྱས་ཆོས་ཀྱི་སྐྱེ་ཚུལ་བཤད་པ། འཕྲོས་དོན་རྒྱུ་རྐྱེན་འབྲས་གསུམ་གྱི་རྣམ་དབྱེ་བཤད་པའོ། །
དང་པོ་ལ་གཉིས་ཏེ། གང་ལ་དབང་བྱེད་པའི་ཚུལ་དང་། རྣམ་པའི་རབ་དབྱེ་སོགས་བཤད་པའོ། 

༼༧༠༽
།དང་པོ་ནི། བཤད་མ་ཐག་པའི་གནས་དང་པོའི་མཇུག་ཏུ། བཅུ་གཉིས་ནང་གིར་བཤད་དབང་པོ། །
ཞེས་པ་ལས་འཕྲོས་ནས། དབང་པོའི་དོན་ཅི་ཞེ་ན། རང་གི་དབང་བསྒྱུར་བྱ་ལ་ལྷག་པར་དབང་བྱེད་པའང་དེའི་རིགས་སུ་གནས་པས་ན་དབང་པོ་ཞེས་བྱ་སྟེ། གཞུང་ལས། ལྔ་པོ་རྣམས་ནི་དོན་བཞི་ལ། །

དབང་བྱེད་བཞི་རྣམས་གཉིས་ལ་ལོ། །
ལྔ་དང་བརྒྱད་པོ་དེ་རྣམས་ནི། །
ཀུན་ནས་ཉོན་མོངས་རྣམ་བྱང་ལ། །
རང་གི་དོན་དང་ཐམས་ཅད་ལ། །
དམིགས་པར་དབང་བྱེད་ཕྱིར་དབང་དྲུག །ཅེས་སོགས་གསུངས་པ་ལྟར་མིག་སོགས་དབང་པོ་ལྔས་ནི་དོན་བཞི་བཞི་ལ་ལྷག་པར་དབང་བྱེད་དེ། རྟེན་མཛེས་པ་དང་། ལུས་སྲུང་བ་དང་། རང་རང་གི་རྣམ་ཤེས་མཚུངས་ལྡན་དང་བཅས་པ་སྐྱེད་པ་དང་། ལྟ་བ་དང་ཉན་པ་སོགས་ཐ་སྙད་ཐུན་མོང་མ་ཡིན་པ་འདོགས་པའི་རྒྱུ་ལ་དབང་བྱེད་པའི་ཕྱིར། ཀུན་མཁྱེན་རོང་སྟོན་ཆེན་པོས་རང་རང་གི་ཡུལ་འཛིན་པ་ལ་དབང་བྱེད་ཅེས་གསུངས་ཀྱང་། ངོ་མཚར་གསུམ་ལྡན་ལས་ཐ་སྙད་འདོགས་པ་ལ་དབང་བྱེད་པར་བཤད་དོ། །
ཕོ་མོའི་དབང་པོ། སྲོག་ཡིད་ཀྱི་དབང་པོ་གཉིས་ཏེ་བཞི་ནི་དོན་གཉིས་གཉིས་ལ་དབང་བྱེད་དེ་འདི་ནི་ཕོའོ། །
འདི་ནི་མོའོ་ཞེས་སེམས་ཅན་གྱི་བྱེ་བྲག་འབྱེད་པ་དང་། སྐད་ཀྱི་ར་རོ་ཆེ་ཆུང་དང་། ནུ་མ་དང་དབྱིབས་ལ་སོགས་པ་སེམས་ཅན་གྱི་ཁྱད་པར་ལ་དབང་བྱེད། སྲོག་ནི་རིགས་མཐུན་པར་མཚམས་སྦྱོར་བ་དང་རིགས་མཐུན་གནས་པ་ལ་དབང་བྱེད། ཡིད་

༼༧༡༽
ཀྱི་དབང་པོ་ནི་སྲིད་པར་ཉིང་མཚམས་སྦྱོར་བ་དང་། ལུས་ངག་གི་ལས་ཡིད་དང་རྗེས་སུ་མཐུན་པར་འཇུག་པ་ལ་དབང་བྱེད། ཚོར་བ་བདེ་བའི་དབང་པོ་སོགས་ལྔ་ནི་ཀུན་ནས་ཉོན་མོངས་སྐྱེད་པ་ལ་དབང་བྱེད་དེ། རྒྱུ་མཚན་ནི་ཚོར་བ་བདེ་བ་དང་། ཡིད་བདེ་དག་ལས་འདོད་ཆགས་དང་། སྡུག་བསྔལ་དང་ཡིད་མི་བདེ་བ་ལས་ཞེ་སྡང་དང་། བཏང་སྙོམས་ལས་གཏི་མུག་འཕེལ་བར་མདོ་ལས་གསུངས་སོ། །
དད་སོགས་ལྔ་དང་དབང་པོ་ཐ་མ་གསུམ་སྟེ་བརྒྱད་ནི་རྣམ་བྱང་ལ་དབང་བྱེད་དོ། །
གལ་ཏེ་དབང་བྱེད་པས་དབང་པོ་ཡིན་ན་དབང་པོ་ཉེར་གཉིས་སུ་གྲངས་ངེས་པ་མི་འཐད་དེ། མ་རིག་པ་ཡང་འདུ་བྱེད་སྐྱེད་པ་ལ་དབང་བྱེད་པ་དང་། གཞན་ཡང་ཁ་དང་ལག་པ་དང་རྐང་པ་སོགས་རིམ་བཞིན་ངག་སྨྲ་བ་དང་། ལེན་པ་དང་འགྲོ་བ་སོགས་ལ་དབང་བྱེད་པས་དབང་པོར་འགྱུར་བའི་ཕྱིར་ཞེ་ན། སྐྱོན་མེད་དེ། དེ་དག་ལ་ལྷག་པར་དབང་བྱེད་པ་ནི་མེད་ལ། ཅུང་ཟད་དབང་བྱེད་པ་ཙམ་གྱིས་ནི་དབང་པོར་མི་འཇོག་གོ །དེས་ན་ཆོས་འགའ་ཞིག་གནས་སྐབས་གང་དུ་ལྷག་པར་དབང་བྱེད་པ་ལ་ལྟོས་ནས་དབང་པོར་གསུངས་པ་ཡིན་ཏེ། སེམས་ཀྱི་རྟེན་དང་དེའི་བྱེ་བྲག །གནས་དང་ཀུན་ནས་ཉོན་མོངས་ཉིད། །
ཚོགས་དང་རྣམ་བྱང་ཇི་སྙེད་པ། །
དབང་པོ་དག་ཀྱང་དེ་སྙེད་དུ། །
ཞེས་གསུངས་པ་ལྟར་སེམས་ཅན་གྱི་རྫས་གྱི་གཞིའི་དབང་དུ་བྱས་ནས་སེམས་ཀྱི་རྟེན་དབང་པོ་དྲུག དེའི་བྱེ་བྲག་འབྱེད་པ་ལ་ཕོ་མོའི་དབང་པོ་གཉིས། དེ་དག་གསོན་པོར་གནས་པར་བྱེད་པ་ལ་སྲོག་དབང་སྟེ་དགུ་ནི་ཀུན་ནས་ཉོན་མོངས་པ་དང་རྣམ་པར་བྱང་བ་གཉིས་ཀའི་ཐུན་མོང་གི་གཞི་ཡིན་ལ། ཚོར་བའི་དབང་པོ་ལྔས་ནི་སེམས་ཅན་རྣམས་ཀུན་ནས་ཉོན་མོངས་པ་ཉིད་དུ་བྱེད། དད་པའི་དབང་པོ་སོགས་ལྔས་རྣམ་བྱང་གི་ཚོགས་གསོག་པར་བྱེད། དབང་པོ་ཐ་མ་གསུམ་གྱིས་ནི་

༼༧༢༽
རྣམ་པར་བྱང་བར་ལ་དབང་བྱེད་དེ། དེ་དག་ཀྱང་དབང་བསྒྱུར་བྱ་དེ་དང་དེ་ལ་ལྷག་པར་དབང་བྱེད་པས་དབང་པོར་བཞག་གོ །ཁ་ཅིག་རང་གི་དབང་བསྒྱུར་བྱ་ལ་ཐུན་མོང་མ་ཡིན་པར་དབང་བྱེད་པ་དབང་པོའི་མཚན་ཉིད་ཟེར་བ་དང་། གཞན་དག་རང་གི་དབང་བསྒྱུར་བྱ་ལ་ལྷག་པར་དབང་བྱེད་པ་དབང་པོའི་མཚན་ཉིད་ཟེར་བ་མི་འཐད་དེ། དང་པོ་ལ། འཁོར་ལོས་བསྒྱུར་བའི་རྒྱལ་པོ་ཆོས་ཅན། མཚོན་བྱ་དེར་ཐལ། མཚན་ཉིད་དེའི་ཕྱིར། མ་གྲུབ་ན། དེར་ཐལ། རང་གི་དབང་བསྒྱུར་བྱའི་མངའ་འབངས་ལ་ཐུན་མོང་མ་ཡིན་པར་དབང་བྱེད་པའི་ཕྱིར་ཏེ། དེ་ལ་དབང་བྱེད་པ་གང་ཞིག དེ་ལས་གཞན་དང་ཐུན་མོང་དུ་དབང་བྱེད་པ་མ་ཡིན་པའི་ཕྱིར་ཏེ། ཁྱོད་རང་གི་མངའ་འབངས་ལ་དབང་བྱེད་པ་ལ་གཞན་དང་འགྲན་ཟླ་མེད་པའི་ལས་བསགས་པའི་གང་ཟག་ཡིན་པའི་ཕྱིར། མ་གྲུབ་ན་དེ་དེ་ཡིན་པར་ཐལ། ལྷན་ཅིག་གཉིས་མིན་སངས་རྒྱས་བཞིན། །

ཞེས་གསུངས་པ་འཐད་པའི་ཕྱིར། གོང་དུ་འདོད་ན། དབང་པོ་ཉེར་གཉིས་པོ་གང་རུང་ཡིན་པར་ཐལ། དབང་པོ་ཡིན་པའི་ཕྱིར་ཁྱབ་སྟེ། མདོ་ལས། བྲམ་ཟེ་འདི་དག་ནི་དབང་པོ་ཉི་ཤུ་རྩ་གཉིས་སོ། །
དབང་པོ་འདི་དག་ཙམ་གྱིས་དབང་པོ་བསྡུས་པར་འགྱུར་རོ། །
ཞེས་གསུངས་པ་འཐད་པའི་ཕྱིར། གཞན་ཡང་སྐྱེས་བུའི་བརྟེན་བཅས་ཀྱི་མིག་གཡས་པ་ཆོས་ཅན། མཚན་ཉིད་དེར་ཐལ། མཚོན་བྱ་དེའི་ཕྱིར། འདོད་ན། དེ་མ་ཡིན་པར་ཐལ། བརྟེན་བཅས་ཀྱི་མིག་གཡོན་པ་དང་ཐུན་མོང་དུ་མིག་གི་རྣམ་ཤེས་སྐྱེད་པ་ལ་དབང་བྱེད་པའི་ཕྱིར། གཏན་ཚིགས་གྲུབ་སྟེ། མིག་ནི་གཉིས་ཀ་དག་གིས་ཀྱང་། །
མཐོང་སྟེ་གསལ་བར་མཐོང་ཕྱིར་རོ། །
ཞེས་

༼༧༣༽
གསུངས་པ་འཐད་པའི་ཕྱིར། གཉིས་པ་ལ་གཉིད་འཐུག་པོ་ལོག་བཞིན་པའི་སྐྱེས་བུའི་མིག་དབང་ཆོས་ཅན། མཚན་ཉིད་དེར་ཐལ། མཚོན་བྱ་དེའི་ཕྱིར། འདོད་ན། རང་གི་དབང་བསྒྱུར་བྱ་མིག་གི་རྣམ་ཤེས་སྐྱེད་པ་ལ་ལྷག་པར་དབང་བྱེད་པར་ཐལ། འདོད་པ་གང་ཞིག མིག་དབང་ཡིན་པའི་ཕྱིར། འདོད་ན། དེ་མི་བྱེད་པར་ཐལ། ཁྱོད་ཀྱིས་མིག་གིས་རྣམ་ཤེས་མི་སྐྱེད་པའི་ཕྱིར་ཏེ། དེ་མཚུངས་ཀྱི་མིག་དབང་ཡིན་པའི་ཕྱིར་ཏེ། ཆོས་ཅན་ཡིན་པའི་ཕྱིར། ཕོ་མོའི་དབང་པོ་འདི་གཉིས་ཀྱི་མཚན་ཉིད་ལ་ཁ་ཅིག་ལུས་དབང་གི་ཆར་གཏོགས་ཀྱི་དབང་པོ་གང་ཞིག རང་གང་ལ་ལྡན་པའི་རྟེན་གྱི་གང་ཟག་ཕོ་ཉིད་དུ་མཚོན་པར་བྱེད་པ་དང་། མོ་ཉིད་དུ་མཚོན་པར་བྱེད་པར་ཟེར་བ་ཡང་མི་འཐད་དེ། མ་ནིང་མཚན་གཉིས་པ་ཅན་གྱི་ཕོ་དབང་ཆོས་ཅན། མཚན་ཉིད་དང་པོའི་ཟུར་གཉིས་པ་དེར་ཐལ། ཕོ་དབང་ཡིན་པའི་ཕྱིར། འདོད་ན། དེའི་མོ་དབང་ཆོས་ཅན། མཚན་ཉིད་གཉིས་པའི་ཟུར་གཉིས་པར་དེར་ཐལ། མོ་དབང་ཡིན་པའི་ཕྱིར། འདོད་ན་མ་ནིང་མཚན་གཉིས་པ་ཅན་དེ་ཕོ་མོ་གཉིས་ཀ་ཡིན་པར་ཐལ། འདོད་པ་དང་པོ་དང་གཉིས་པ་རིམ་བཞིན་དེའི་ཕྱིར་རོ། །
དེས་ན་དེ་གཉིས་གྱི་མཚན་ཉིད་ནི་རིམ་བཞིན་ལུས་དབང་གི་ཆར་གཏོགས་པའི་དབང་པོ་གང་ཞིག རང་གང་ལ་ལྡན་པའི་རྟེན་གྱི་གང་ཟག་གཙོ་བོར་ཕོ་ཉིད་དུ་མཚོན་པའི་རིགས་སུ་གནས་པ་དང་། མོ་ཉིད་དུ་མཚོན་པའི་རིགས་སུ་གནས་པའོ། །

༼༧༤༽
ཡང་ཁ་ཅིག་སྲོག་གི་དབང་པོ་ཡིན་ན། རྣམ་སྨིན་ཡིན་པས་ཁྱབ་སྟེ། གཞུང་འདིར་སྲོག་ནི་རྣམ་སྨིན་ཞེས་གསུངས་པའི་ཕྱིར། ཞེས་ཟེར་བ་དང་། གཞན་དག་ཡིད་དབང་ཡིན་ན། འདས་པ་ཡིན་པས་ཁྱབ་སྟེ། དྲུག་པོ་འདས་མ་ཐག་པ་ཡི། །
ཞེས་དང་། ཐ་མའི་རྟེན་འདས་ལྔ་རྣམས་ཀྱི། །
དེ་དག་ལྷན་ཅིག་སྐྱེས་པའང་ཡིན། །
ཞེས་གསུངས་པའི་ཕྱིར་ཟེར་བ་རྣམས་མི་འཐད་དེ། དང་པོ་ལ་བསྟན་པ་གནས་པ་ལ་སོགས་པའི་དགོས་ཆེད་ཁྱད་པར་ཅན་གྱི་ཆེད་དུ་དགྲ་བཅོམ་པའི་སྐུ་ཚེའི་འདུ་བྱེད་བསྲིངས་པའི་གནས་སྐབས་ཀྱི་སྐུ་ཚེ་དེ་ཆོས་ཅན། དེར་ཐལ། དེའི་ཕྱིར། མ་གྲུབ་ན། དེར་ཐལ། སྐུ་ཚེ་ཡིན་པས་གང་ཞིག ཚེ་དང་སྲོག་དོན་གཅིག་པའི་ཕྱིར། ཕྱི་མ་དེར་ཐལ། སྲོག་ནི་ཚེ་ཡིན་དྲོད་དང་ནི། །
རྣམ་ཤེས་རྟེན་གང་ཡིན་པ་འོ། །
ཞེས་གསུངས་པའི་ཕྱིར། གོང་དུ་འདོད་ན། དེ་ཆོས་ཅན། རྣམ་སྨིན་མ་ཡིན་པར་ཐལ། ཏིང་ངེ་འཛིན་གྱི་མཐུ་ལས་བྱུང་བའི་རྒྱས་བྱུང་གི་ཚེ་ཡིན་པའི་ཕྱིར་ཏེ། ཆོས་ཅན་ཡིན་པའི་ཕྱིར། དེས་ན་ཆོས་སྲོག་ལ་སྔོན་གྱི་ལས་ཀྱི་རྣམ་སྨིན་ལས་བྱུང་བའི་རྣམ་སྨིན་སྐྱེས་དང་། ཚེ་འདིའི་ལེགས་སྤྱད་དང་ཏིང་ངེ་འཛིན་གང་རུང་གི་མཐུ་ལས་བྱུང་བའི་རྒྱས་བྱུང་གཉིས་སུ་འདོད་དགོས་པ་ཡིན་ནོ། །
ལེགས་སྤྱད་ལས་བྱུང་བ་ནི་ཚེ་འདིར་དཀོན་མཆོག་མཆོད་པ་ལ་སོགས་པ་བསོད་ནམས་རྒྱ་ཆེན་པོ་བསགས་ཏེ་བདག་གི་བསོད་ནམས་འདི་ནི་ཚེ་གནས་པའི་རྒྱུར་གྱུར་ཅིག་སྙམ་དུ་སྨོན་ལམ་བཏབ་

༼༧༥༽
པ་ལས་ཚེའི་འདུ་བྱེད་བསྲིངས་པ་ལྟ་བུ་ལ་ངོས་འཛིན་ཏོ། །
སྲོག་ནི་རྣམ་སྨིན་ཞེས་གསུངས་པ་ནི་ཕལ་ཆེ་བའི་དབང་དུ་བྱས་པའམ་ཁ་ཆེ་བྱེ་བྲག་ཏུ་སྨྲ་བའི་རང་སྐད་ཡིན་གྱི། བཙུན་པ་དབྱངས་སྒྲོགས་དང་སློབ་དཔོན་རང་གི་བཞེད་པ་ནི་བཤད་མ་ཐག་པ་ལྟར་ཡིན་ཏེ། འགྲེལ་པར་གསལ་ལོ། །
གོང་གི་གཉིས་པ་དེ་ལ། ཡིད་ཀྱི་ཁམས་ད་ལྟ་བ་ཆོས་ཅན། དེར་ཐལ། དེའི་ཕྱིར། མ་གྲུབ་ན། དེར་ཐལ། ཡིད་ཀྱི་ཁམས་ཡིན་པའི་ཕྱིར། ཁྱབ་སྟེ། མིག་དབང་དང་མིག་གི་ཁམས་དོན་གཅིག་པ་ནས། ཡིད་ཀྱི་དབང་པོ་དང་ཡིད་ཀྱི་ཁམས་དོན་གཅིག་པ་འདི་མངོན་པ་སྨྲ་བ་རྣམས་ཀྱི་སྤྱི་སྐད་ལ་གྲགས་པའི་ཕྱིར། འདོད་ན་སླ། རང་ལུགས་ནི། རང་འབྲས་ཡིད་ཀྱི་རྣམ་པར་ཤེས་པའི་ཐུན་མོང་མ་ཡིན་པའི་རྟེན་བྱེད་པའི་རིགས་སུ་གནས་པའི་གཙོ་བོ་རྣམ་རིག་དེ་ཡིད་དབང་གི་མཚན་ཉིད། དེ་ལ་དབྱེ་ན། མིག་གི་རྣམ་ཤེས་སོགས་རྣམ་ཤེས་ཚོགས་དྲུག་ཏུ་ཡོད། དེ་རེ་རེ་ལ་ཡང་དུས་ཀྱི་སྒོ་ནས་འདས་མ་འོངས་ད་ལྟ་བ་དང་གསུམ་དུ་ཡོད་དེ། རང་འགྲེལ་ལས། གལ་ཏེ་རྣམ་པར་ཤེས་པ་མ་འོངས་པ་དང་ད་ལྟར་བྱུང་བ་ཡིད་ཀྱི་ཁམས་ཀྱི་མཚན་ཉིད་མ་ཡིན་པར་གྱུར་ན་འདས་པའི་དུས་ན་ཡང་ཡིད་ཀྱི་ཁམས་སུ་རྣམ་པར་གཞག་པར་མི་འགྱུར་ཏེ། མཚན་ཉིད་ནི་དུས་རྣམས་སུ་འཁྲུལ་པ་མེད་དོ། །
ཞེས་གསུངས་པའི་ཕྱིར། ཚོགས་དྲུག་མ་འོངས་པ་ལ་སྐྱེ་བའི་ཆོས་ཅན་དང་མི་སྐྱེ་བའི་ཆོས་ཅན་གཉིས་གཉིས་ཡོད་པ་ལས། སྐྱེ་བའི་ཆོས་ཅན་དེས་རང་

༼༧༦༽
དུས་སུ་རང་འབྲས་ཡིད་ཀྱི་རྣམ་པར་ཤེས་པའི་རྟེན་བྱེད་ཀྱང་། མི་སྐྱེ་བའི་ཆོས་ཅན་དེས་རང་འབྲས་ཡིད་ཀྱི་རྣམ་པར་ཤེས་པ་མི་སྐྱེ་པས་ན་གོང་དུ་མཚན་ཉིད་ཀྱི་ཟུར་ལ་རིགས་གནས་སྨྲོས་པའི་རྒྱུ་མཚན་དེ་ཡིན་ནོ། །
ཁ་ཅིག་ཚོར་བའི་དབང་པོ་ལྔ་པོ་གང་རུང་ཡིན་ན་ཀུན་ནས་ཉོན་མོངས་ལ་དབང་དུ་བྱེད་པའི་དབང་པོ་ཡིན་པས་ཁྱབ། དད་སོགས་དབང་པོ་ལྔ་པོ་གང་རུང་ཡིན་ན་རྣམ་བྱང་ལ་དབང་བྱེད་པའི་དབང་པོ་ཡིན་པས་ཁྱབ་སྟེ། ལྔ་དང་བརྒྱད་པོ་དེ་རྣམས་ནི། །
ཀུན་ནས་ཉོན་མོངས་རྣམ་བྱང་ལ། །
ཞེས་གསུངས་པའི་ཕྱིར་ཟེར་བ་ཡང་མི་འཐད་དེ། དང་པོ་ལ་མཐོང་ལམ་གྱི་ངོ་བོར་གྱུར་པའི་ཚོར་བ་བདེ་བའི་དབང་པོ་ཆོས་ཅན། དེར་ཐལ། དེའི་ཕྱིར། མ་གྲུབ་ན་དེར་ཐལ། མཐོང་ལམ་གྱི་ངོ་བོར་གྱུར་པའི་ཚོར་བ་བདེ་བའི་དབང་པོ་ཡོད་པའི་ཕྱིར་ཏེ། མཐོང་ལམ་གྱི་ངོ་བོར་གྱུར་པའི་དབང་པོ་དེ་ལ་དད་པའི་དབང་པོ་སོགས་ལྔ་དང་། ཡིད་ཀྱི་དབང་པོ་དང་ཚོར་བ་བདེ་བ་དང་ཡིད་བདེ་དང་བཏང་སྙོམས་ཀྱི་དབང་པོ་དང་དགུར་ཡོད། ཟག་མེད་སྒོམ་ལམ་གྱི་ངོ་བོར་གྱུར་བའི་དབང་པོ་ལ་ཡང་དེ་དགུ་པོ་ཡོད། མི་སློབ་ལམ་གྱི་ངོ་བོ་གྱུར་པའི་དབང་པོ་ལ་ཡང་དེ་དགུ་ཡོད་པ་འཐད་པའི་ཕྱིར་ཏེ། མཐོང་སྒོམ་མི་སློབ་ལམ་ལ་དགུ། །
གསུམ་ཡིན་གསུམ་ནི་དྲི་མ་མེད། །
ཅེས་གསུངས་པ་འཐད་པའི་ཕྱིར། གོང་དུ་འདོད་ན། དེ་མ་ཡིན་པར་ཐལ། རྣམ་བྱང་ལ་དབང་བྱེད་པའི་དབང་པོ་ཡིན་པའི་ཕྱིར་ཏེ། ཀུན་ཤེས་བྱེད་པའི་

༼༧༧༽
དབང་པོ་དང་། ཀུན་ཤེས་པའི་དབང་པོ་དང་། ཀུན་ཤེས་ལྡན་པའི་དབང་པོ་དང་གསུམ་པོ་གང་རུང་ཡིན་པའི་ཕྱིར་ཏེ། ཀུན་ཤེས་བྱེད་པའི་དབང་པོ་ཡིན་པའི་ཕྱིར་ཏེ། མཐོང་ལམ་གྱི་ངོ་བོར་གྱུར་པའི་དབང་པོ་ཡིན་པའི་ཕྱིར། གོང་གི་གཉིས་པ་ལ་སྦྱོར་ལམ་གྱི་ངོ་བོར་གྱུར་པའི་དད་པའི་དབང་པོ་ཆོས་ཅན། དེར་ཐལ། དེའི་ཕྱིར་ཏེ། དད་པའི་དབང་པོ་ཡིན་པའི་ཕྱིར། གོང་དུ་འདོད་ན། དེ་ཆོས་ཅན། རྣམ་བྱང་ལ་དབང་བྱེད་པའི་དབང་པོ་མ་ཡིན་པར་ཐལ། རྣམ་བྱང་གི་རྒྱུ་ཚོགས་གསོག་པ་ཙམ་ལ་དབང་བྱེད་པའི་དབང་པོ་ཡིན་པའི་ཕྱིར་ཏེ། སྦྱོར་ལམ་གྱི་ངོ་བོར་གྱུར་པའི་དད་པའི་དབང་པོ་སོགས་ལྔ་པོ་གང་རུང་ཡིན་པའི་ཕྱིར། ཁྱབ་སྟེ། གཞུང་ལས། ཚོགས་དང་རྣམ་བྱང་ཇི་སྙེད་པ། །

ཞེས་གསུངས་པ་དེའི་རྣམ་བྱང་གི་རྒྱུ་ཚོགས་གསོག་པ་ལ་དབང་བྱེད་པ་ལ་སྦྱོར་ལམ་གྱི་དད་སོགས་ཀྱི་དབང་པོ་ལྔ་དང་། རྣམ་བྱང་དངོས་ལ་དབང་བྱེད་པ་ལ་ཀུན་ཤེས་བྱེད་པའི་དབང་པོ་སོགས་དབང་པོ་མཐའ་མ་གསུམ་བཞག་པ་བསྟན་འདུག་པའི་ཕྱིར་རོ། །
དེས་ན་ཚོར་བའི་དབང་པོ་ལྔས་ཀུན་ནས་ཉོན་མོངས་བ་ལ་དབང་བྱེད་ཅེས་བཤད་པ་འདི་ཡང་ཕལ་ཆེ་བའི་དབང་དུ་བྱས་པ་ཡིན་ཏེ། ཚོར་བའི་དབང་པོ་ལྔ་ཕལ་ཆེ་བ་ཟག་བཅས་ཡིན་པས་སོ། །
ཚོར་བའི་དབང་པོ་ལྔའི་མཚན་ཉིད་ནི་རིམ་བཞིན་སིམ་པར་ཉམས་སུ་མྱོང་བའི་ལུས་ཚོར་དང་། བསམ་གཏན་གསུམ་པའི་སེམས་བདེ་གང་རུང་གིས་བསྡུས་པ་དེ་ཚོར་བ་བདེ་བའི་དབང་པོའི་མཚན་

༼༧༨༽
ཉིད་ཡིན་ཏེ། སིམ་པ་ནི། །
བདེ་བའོ་བསམ་གཏན་གསུམ་པ་ནི། །
སེམས་ཀྱི་དེ་ནི་བདེ་དབང་པོ། །
ཞེས་གསུངས་པའི་ཕྱིར། འདི་ལ་ལུས་ཚོར་དང་སེམས་ཚོར་གཉིས་སུ་འབྱེད་དེ། བསམ་གཏན་གསུམ་པའི་ཡིད་བདེ་ནི་སེམས་ཚོར་དང་། སྒོ་ལྔའི་རྣམ་ཤེས་ཀྱི་འཁོར་དུ་བྱུང་བའི་ཚོར་བ་བདེ་བ་རྣམས་ནི་ལུས་ཚོར་ཡིན་པའི་ཕྱིར། རང་སྟོབས་ཀྱིས་གདུང་བར་ཉམས་སུ་མྱོང་བའི་ལུས་ཚོར་དེ་སྡུག་བསྔལ་གྱི་དབང་པོའི་མཚན་ཉིད་ཡིན་ཏེ། ལུས་ཚོར་སིམ་པ་མ་ཡིན་གང་། །
སྡུག་བསྔལ་དབང་པོའོ་ཞེས་གསུངས་པའི་ཕྱིར། རང་སྟོབས་ཀྱིས་སིམ་པ་ཉམས་སུ་མྱོང་བའི་སེམས་ཚོར་གང་ཞིག བསམ་གཏན་གསུམ་པའི་སེམས་བདེ་ལས་གཞན་དུ་གྱུར་པའི་ཆོས་དེ་ཡིད་བདེའི་དབང་པོའི་མཚན་ཉིད་ཡིན་ཏེ། གཞན་ན་དེ་ཡིད་བདེ་བ་ཡིན། །
ཞེས་གསུངས་པའི་ཕྱིར། རང་སྟོབས་གྱིས་གདུང་བར་ཉམས་སུ་མྱོང་བའི་སེམས་ཚོར་དེ་ཡིད་མི་བདེ་བའི་དབང་པོའི་མཚན་ཉིད་ཡིན་ཏེ། སེམས་ཀྱི་སིམ་པ་མ་ཡིན་པ། །
ཡིད་མི་བདེ་བའོ་ཞེས་གསུངས་པའི་ཕྱིར། རང་སྟོབས་ཀྱིས་སིམ་གདུང་བར་མར་ཉམས་སུ་མྱོང་བའི་ཚོར་བ་དེ་ཚོར་བ་བཏང་སྙོམས་ཀྱི་དབང་པོའི་མཚན་ཉིད། དབྱེ་ན་ལུས་ཚོར་དང་། སེམས་ཚོར་གཉིས་སུ་ཡོད་དེ། བཏང་སྙོམས་ནི། །
བར་མའོ་གཉིས་ཀའི་མི་རྟོག་ཕྱིར། །
ཞེས་གསུངས་པའི་ཕྱིར། ལུས་ཚོར་དང་སེམས་ཚོར་གྱི་ཁྱད་པར་ནི། དབང་པོ་གཟུགས་ཅན་པ་ལ་བརྟེན་པའི་ཚོར་བ་རྣམས་ལ་ལུས་ཚོར་ཞེས་བྱ་སྟེ། དབང་པོའི་རྣམ་པར་ཤེས་པའི་འཁོར་དུ་

༼༧༩༽
བྱུང་བའི་ཚོར་བ་ཡིན་པའི་ཕྱིར། བདག་རྐྱེན་ཡིད་དབང་ལ་བརྟེན་པའི་ཚོར་བ་རྣམས་ལ་སེམས་ཚོར་ཞེས་བྱ་སྟེ། ཡིད་ཀྱི་རྣམ་པར་ཤེས་པའི་འཁོར་དུ་བྱུང་བའི་ཚོར་བ་ཡིན་པའི་ཕྱིར། བསམ་གཏན་དང་པོ་དང་གཉིས་པའི་ཡིད་བདེ་དེ་ཡིད་བདེའི་དབང་པོ་ཡིན་ལ། གསུམ་པའི་དེ་ཡིད་བདེ་པའི་དབང་པོ་མ་ཡིན་པའི་རྒྱུ་མཚན་ཅི་ཞེ་ན། བསམ་གཏན་དང་པོ་དང་གཉིས་པར་དགའ་བ་ལ་ཆགས་པ་དང་མ་བྲལ་བས་དེ་གཉིས་ཀྱི་ཡིད་བདེ་དེ་ཡིད་བདེ་བའི་དབང་པོར་འཇོག་རིགས་པ་ཡིན། བསམ་གཏན་གསུམ་པར་དགའ་བ་ལ་ཆགས་པ་དང་བྲལ་བས་གསུམ་པའི་ཡིད་བདེ་དེ་ཚོར་བ་བདེ་བའི་དབང་པོར་བསྡུས་ནས་ཡིད་བདེ་བའི་དབང་པོར་མི་འཇོག་པ་ཡིན་ནོ། །
ཞེས་ཀུན་མཁྱེན་བསོད་ནམས་སེང་གེའི་བཞེད་པ་ནི་གནད་གྱི་དོན་ནོ། །
འདིར་ཁ་ཅིག་བསམ་གཏན་གསུམ་པའི་ཡིད་བདེ་ཆོས་ཅན། ཡིད་བདེ་བའི་དབང་པོ་ཡིན་པར་ཐལ། ཡིད་བདེ་གང་ཞིག དབང་པོ་ཡིན་པའི་ཕྱིར་རོ་སྙམ་ན། མ་ངེས་ཏེ། འོ་ན་བསམ་གཏན་དང་པོའི་ཚོར་བ་ཡིད་བདེ་ཆོས་ཅན། བདེ་བའི་དབང་པོ་ཡིན་པར་ཐལ། བདེ་བ་གང་ཞིག དབང་པོ་ཡིན་པའི་ཕྱིར། སྟོབས་མཚུངས། དང་པོ་གྲུབ་སྟེ། ཡིད་བདེ་ཡིན་པའི་ཕྱིར། དེས་ན་ཚོར་བ་བདེ་བའི་དབང་པོ་སོགས་ལྔ་ནི་ཐ་དད་གཞི་མཐུན་མི་སྲིད་པའི་འགལ་བ་ཡིན་པ་གཞུང་གི་དངོས་བསྟན་ལ་ཐོན་པ་ཡིན། དབང་པོ་ཞེས་པའི་ཚིག་མ་སྦྱར་བར་ངོ་བོའི་སྒོ་ནས་བསྡུ་ན་ཚོར་བ་བདེ་བ་དང་། སྡུག་བསྔལ་དང་བཏང་སྙོམས་དང་གསུམ་

༼༨༠༽
དུ་འདུས་ཏེ་བདེ་བའི་དབང་པོ་དང་ཡིད་བདེའི་དབང་པོ་གཉིས་ནི་ཚོར་བ་བདེ་བ་ཡིན་ལ། དེ་བཞིན་དུ་སྡུག་བསྔལ་གྱི་དབང་པོ་དང་ཡིད་མི་བདེ་གཉིས་ཚོར་བ་སྡུག་བསྔལ་ཡིན་ནོ། །
གཞུང་ལས་ཀྱང་། གཟུགས་ཅན་སྲོག་དང་སྡུག་བསྔལ་དག །ཞེས་གསུངས་པས་དེ་གཉིས་སྡུག་བསྔལ་དུ་བསྟན་པ་ཡིན་ནོ། །
དད་སོགས་དབང་པོ་ལྔའི་མཚན་ཉིད་ལ་སྐྱེད་ཚལ་པས་རང་སྟོབས་ཀྱིས་དགེ་བའི་དམིགས་པ་ལ་ཡིད་ཆེས་པའི་སེམས་བྱུང་དེ་དད་པའི་དབང་པོའི་མཚན་ཉིད། རང་སྟོབས་ཀྱིས་དགེ་བ་ལ་སྤྲོ་བའི་སེམས་བྱུང་དེ་བརྩོན་འགྲུས་ཀྱི་དབང་པོའི་མཚན་ཉིད། རང་སྟོབས་ཀྱིས་དགེ་བའི་དབང་པོའི་དམིགས་རྣམ་མི་བརྗེད་པར་འཛིན་པའི་སེམས་བྱུང་དེ་དྲན་པའི་དབང་པོའི་མཚན་ཉིད། རང་སྟོབས་ཀྱིས་དགེ་བའི་དམིགས་པ་ལ་སེམས་རྩེ་གཅིག་པར་བྱེད་པའི་སེམས་བྱུང་དེ་ཏིང་ངེ་འཛིན་གྱི་དབང་པོའི་མཚན་ཉིད། རང་སྟོབས་ཀྱིས་རྣམ་པར་འབྱེད་པའི་དགེ་བར་གྱུར་པའི་སེམས་བྱུང་དེ་ཤེས་རབ་ཀྱི་དབང་པོའི་མཚན་ཉིད་ཡིན་གསུངས་པ་ནི་མི་རིགས་སམ་སྙམ་སྟེ། ཁྱབ་ཆེས་པའི་སྐྱོན་ཡོད་དོ། །
ཇི་ལྟར་ཞེ་ན། ཚོགས་ལམ་པའི་རྒྱུད་ཀྱི་དགེ་བའི་དམིགས་པར་ཡིད་ཆེས་པའི་སེམས་བྱུང་དད་པ་ཆོས་ཅན། དད་པའི་དབང་པོ་ཡིན་པར་ཐལ། མཚན་ཉིད་དང་པོ་དེའི་ཕྱིར། འདོད་ན། དེ་མ་ཡིན་པར་ཐལ། ཚོགས་ལམ་པ་ལ་དད་པའི་དབང་པོ་མེད་པའི་

༼༨༡༽
ཕྱིར་ཏེ། དད་པའི་དབང་པོ་སོགས་དབང་པོ་ལྔའི་མ་མཐའི་ས་མཚམས་སྦྱོར་ལམ་དྲོད་ནས་བཤད་པ་དེ་འཐད་པའི་ཕྱིར་ཏེ། གཞུང་འདིར། སྡེ་ཚན་བདུན་ནི་གོ་རིམ་བཞིན། །
ལས་ནི་དང་པོ་བ་དག་དང་། །
ངེས་འབྱེད་ཆ་མཐུན་རྣམས་དང་ནི། །
སྒོམ་དང་མཐོང་ལ་རབ་ཏུ་ཕྱེ། །
ཞེས་གསུངས་པ་འཐད་པའི་ཕྱིར། དེས་མཚོན་ནས་ཕྱི་མ་རྣམས་ལ་ཡང་དེའི་རྒྱུད་ཀྱི་དགེ་བ་ལ་སྤྲོ་བའི་བརྩོན་འགྲུས་དང་། དེའི་རྒྱུད་ཀྱི་དགེ་བའི་དམིགས་རྣམ་མི་བརྗེད་པར་འཛིན་པའི་དྲན་པ་དང་། དེའི་རྒྱུད་ཀྱི་དགེ་བའི་དམིགས་པ་ལ་སེམས་རྩེ་གཅིག་པའི་ཏིང་ངེ་འཛིན་དང་། དེའི་རྒྱུད་ཀྱི་ཆོས་རབ་ཏུ་རྣམ་འབྱེད་ཀྱི་ཤེས་རབ་ཆོས་ཅན། བརྩོན་འགྲུས་ཀྱི་དབང་པོ་སོགས་དེ་དང་དེར་ཐལ། མཚན་ཉིད་རིམ་བཞིན་དེའི་ཕྱིར་རོ། །
དེས་ན་སྔར་གྱི་མཚན་ཉིད་དེ་དང་དེའི་དབུར་སྦྱོར་ལམ་དྲོད་ཐོབ་པའི་དབང་པོ་གང་ཞིག་སྦྱར་ན་འཐད་པ་ཡིན་ནོ། །
གཞུང་ལས། བརྒྱད་པོ་དེ་རྣམས་ནི་ཞེས་པའི་དངོས་བསྟན་གྱི་དད་པའི་དབང་པོ་སོགས་ལྔ་དང་། ཚོགས་དང་རྣམ་བྱང་ཇི་སྙེད་པ། །
དབང་པོ་དག་ཀྱང་དེ་སྙེད་དུ། །
ཞེས་པའི་དངོས་བསྟན་གྱི་དད་པའི་དབང་པོ་སོགས་ལྔ་ནི་སྦྱོར་ལམ་གྱི་གནས་སྐབས་ཀྱི་དབང་པོ་ཡིན་པས་དད་སོགས་ཀྱི་དབང་པོ་སྤྱི་ཙམ་པ་དང་མི་གཅིག་སྟེ། དད་སོགས་ཀྱི་དབང་པོ་སྤྱི་ཙམ་ལ་ཟག་མེད་ཀྱང་ཡོད་ཅིང་གཞུང་དེ་གཉིས་ཀྱི་དངོས་བསྟན་གྱི་དད་སོགས་ཀྱི་དབང་པོ་རྣམས་ནི་ཀུན་ཤེས་བྱེད་པའི་དབང་པོ་སོགས་

༼༨༢༽
ཟག་མེད་ཀྱི་དབང་པོ་གསུམ་གྱི་སྔོན་དུ་འགྲོ་བའི་ཟག་བཅས་ཀྱི་དབང་པོ་ཡིན་པར་ཤེས་པར་བྱའོ། །
རྒྱུ་མཚན་དེའི་ཕྱིར་ན་དད་སོགས་ཀྱི་དབང་པོ་རྣམས་ལ་སྤང་བྱ་དང་སྤང་བྱ་མ་ཡིན་པར་གཉིས་སུ་འདོད་དགོས་པ་ཡིན་ཏེ། གཞུང་ལས། ལྔ་པོ་ནི། །
སྤང་བར་བྱ་མིན་ཡང་། ཞེས་གསུངས་པའི་ཡང་གི་སྒྲས་དད་སོགས་ཀྱི་དབང་པོ་ལྔ་ལ་སྤང་བྱ་དང་སྤང་བྱ་མ་ཡིན་པས་གཉིས་སུ་བསྟན་འདུག་པའི་ཕྱིར་ཟག་མེད་ཀྱི་དབང་པོ་གསུམ་གྱི་མཚན་ཉིད་ལ་ཁ་ཅིག རྣམ་བྱང་གི་དབང་པོ་ཡིན་པ་གང་ཞིག བདེན་པ་མངོན་རྟོགས་ཀྱི་བསྡུས་པ་དེ་ཀུན་ཤེས་བྱེད་པའི་དབང་པོའི་མཚན་ཉིད་ཡིན་ཟེར་བ་མི་འཐད་དེ། བཅུ་དྲུག་པ་ལམ་རྗེས་ཤེས་ཀྱི་ངོ་བོ་གྱུར་པའི་དད་སོགས་ཀྱི་དབང་པོ་ལྔ་པོ་ཆོས་ཅན། མཚོན་བྱ་དེར་ཐལ། མཚན་ཉིད་དེའི་ཕྱིར། ཟུར་དང་པོ་དེར་ཐལ། ཟག་མེད་ཀྱི་དབང་པོ་ཡིན་པའི་ཕྱིར། ཟུར་ཕྱི་མ་དེར་ཐལ། བདེན་པ་མངོན་པར་རྟོགས་པ་བཅུ་དྲུག་པོ་གང་རུང་ཡིན་པའི་ཕྱིར་ཏེ། བཅུ་དྲུག་པ་ལམ་རྗེས་ཤེས་ཡིན་པའི་ཕྱིར། རང་ལུགས་ནི། བདེན་པ་བཞི་པོ་གང་རུང་གི་དོན་སྔར་མི་ཤེས་པ་གསར་དུ་ཤེས་པར་བྱེད་པ་དང་། དེའི་རིགས་གནས་གང་རུང་གིས་བསྡུས་པའི་རྣམ་བྱང་གི་དབང་པོ་དེ་མི་ཤེས་པ་ཀུན་ཤེས་པར་བྱེད་པའི་དབང་པོའི་མཚན་ཉིད། བདེན་བཞི་གང་རུང་གི་དོན་སྔར་མཐོང་བ་དེ་ཉིད་རྒྱུན་ལྡན་དུ་སྒོམ་པར་བྱེད་པའི་རྣམ་

༼༨༣༽
བྱང་གི་དབང་པོ་དེ་ཀུན་ཤེས་པའི་དབང་པོའི་མཚན་ཉིད། འདི་དང་ཟག་མེད་སྒོམ་ལམ་དུ་གྱུར་པའི་དབང་པོ་དོན་གཅིག བདེན་པ་ཀུན་ཤེས་པའི་ཟད་པ་དང་མི་སྐྱེ་བ་ཤེས་པ་དང་ལྡན་པའི་རྣམ་བྱང་གི་དབང་པོ་དེ་ཀུན་ཤེས་ལྡན་པའི་དབང་པོའི་མཚན་ཉིད། འདི་དང་མི་སློབ་ལམ་དུ་གྱུར་པའི་དབང་པོ་དོན་གཅིག དེ་རེ་རེ་ལ་ཡང་དབྱེ་ན་དད་པའི་དབང་པོ་སོགས་ལྔ། ཡིད་ཀྱི་དབང་པོ། ཚོར་བ་བདེ་བ། ཡིད་བདེ། བཏང་སྙོམས་ཀྱི་དབང་པོ་དང་བཅས་པས་དགུ་དགུར་ཡོད་པ་ཡིན་ཏེ། མཐོང་སྒོམ་མི་སློབ་ལམ་ལ་དགུ། །
གསུམ་ཡིན་གསུམ་ནི་དྲི་མ་མེད། །
ཅེས་གསུངས་པའི་ཕྱིར། གཉིས་པ་ལ་རྣམ་པའི་རབ་དབྱེ། རྙེད་གཏོང་གི་ཚུལ། ལྡན་པའི་ཚུལ་དང་གསུམ། དང་པོ་ནི། དབང་པོ་ཉི་ཤུ་རྩ་གཉིས་པོ་དེ་ལ་ཟག་པ་དང་བཅས་མ་བཅས་སོགས་ཇི་ལྟ་བུ་ཞེ་ན། དེ་ལ་དབང་པོའི་རྣམ་པའི་རབ་དབྱེ་ཤེས་དགོས་པས་དེ་འཆད་པར་བྱེད་པ་ལ། གསུམ་ནི་དྲི་མེད་ཅེས་པ་ནས། སྤང་བར་བྱ་མིན་ཡང་གསུམ་མིན། །
ཞེས་པའི་བར་འདི་བྱུང་། དེ་ཡང་ཀུན་ཤེས་བྱེད་པའི་དབང་པོ་སོགས་གསུམ་ནི་ཟག་མེད་ཁོ་ན་དང་། མིག་གི་དབང་པོ་སོགས་ལྔ། ལུས་དབང་གི་ཆ་ཤས་ཕོ་མོའི་དབང་པོ་གཉིས་ཏེ་གཟུགས་ཅན་གྱི་དབང་པོ་བདུན་དང་སྲོག་གི་དབང་པོ་དང་། ཚོར་བ་སྡུག་བསྔལ་དང་ཡིད་མི་བདེ་བའི་དབང་པོ་གཉིས་དང་བཅས་པ་བཅུ་ནི་ཟག་བཅས་ཁོ་ན་དང་། 

༼༨༤༽
དང་པོའི་དབང་པོ་སོགས་ལྔ། ཡིད་ཀྱི་དབང་པོ་ཚོར་བ་གཞན་གསུམ་གྱི་དབང་པོ་སྟེ་དགུ་ལ་ཟག་བཅས་དང་ཟག་མེད་གཉིས་ཀ་ཡོད་དོ། །
རྣམ་སྨིན་ཡིན་མིན་གྱི་དབྱེ་བ་ནི། སྲོག་གི་དབང་པོ་ནི་རྣམ་སྨིན་ཡིན་ཏེ། མཐོ་རིས་ཀྱི་སྲོག་ནི་དགེ་བའི་རྣམ་སྨིན་དང་། ངན་སོང་གི་སྲོག་ནི་མི་དགེ་བའི་རྣམ་སྨིན་ཡིན་པའི་ཕྱིར། འོན་ཀྱང་འདི་ནི་སྤྱིར་བཏང་ཕལ་ཆེ་བའི་དབང་དུ་བྱས་པ་ཡིན་པར་གོང་དུ་བཤད་པ་ལྟར་ཤེས་པར་བྱའོ། །
གཟུགས་ཅན་གྱི་དབང་པོ་བདུན་དང་། ཡིད་ཀྱི་དབང་པོ་དང་། ཡིད་མི་བདེ་མ་གཏོགས་པའི་ཚོར་བ་གཞན་བཞིའི་དབང་པོ་སྟེ་བཅུ་གཉིས་ལ་རྣམ་སྨིན་ཡིན་མིན་གཉིས་གཉིས་སུ་ཡོད་དེ། གཟུགས་ཅན་བདུན་ལ་སྔོན་གྱི་ལས་ཀྱི་རྣམ་སྨིན་ལས་བྱུང་བ་ནི་རྣམ་སྨིན་སྐྱེས་དང་། ཚེ་འདིར་ལེགས་སྤྱད་དང་ཏིང་ངེ་འཛིན་གྱི་མཐུ་ལས་བྱུང་བ་རྣམས་ནི་རྒྱས་བྱུང་ཡིན་པས་རྣམ་སྨིན་མ་ཡིན་ལ། ཡིད་དང་ཚོར་བ་གཞན་བཞི་ལ་ཡང་ལུང་མ་བསྟན་ཡིན་པ་རྣམས་ནི་རྣམ་སྨིན་སྐྱེས་དང་། དགེ་མི་དགེ་གང་རུང་དུ་གྱུར་པ་རྣམས་ནི་རྣམ་སྨིན་མ་ཡིན་ནོ། །
དད་པའི་དབང་པོ་སོགས་དབང་པོ་ཐ་མ་བརྒྱད་དང་ཡིད་མི་བདེ་བའི་དབང་པོ་ནི་རྣམ་སྨིན་མ་ཡིན་པ་ཁོ་ན་ཡིན་ཏེ། དད་པའི་དབང་པོ་སོགས་བརྒྱན་ནི་དགེ་བ་དང་། ཡིད་མི་བདེ་བའི་དབང་པོ་ནི་དགེ་བ་དང་མི་དགེ་བར་གང་རུང་དུ་ངེས་པའི་ཕྱིར། རྣམ་སྨིན་དང་བཅས་མ་བཅས་ནི། ཡིད་མི་བདེ་བའི་དབང་པོ་ནི་

༼༨༥༽
རྣམ་སྨིན་དང་བཅས་པ་ཡིན་ཏེ་རྣམ་སྨིན་གྱི་རྒྱུར་རུང་བ་ཡིན་པའི་ཕྱིར། ཡིད་དབང་དང་། ཚོར་བ་གཞན་བཞི་དང་། དད་པའི་དབང་པོ་སོགས་ལྔ་སྟེ་བཅུ་ལ་རྣམ་སྨིན་དང་བཅས་མ་བཅས་གཉིས་གཉིས་སུ་ཡོད་དེ། དད་པའི་དབང་པོ་སོགས་ལྔ་ལ་ཟག་མེད་རྣམས་ནི་རྣམ་སྨིན་དང་མ་བཅས་པ་དང་། སྦྱོར་ལམ་གྱི་གནས་སྐབས་ཀྱི་དེ་ལྔ་ནི་དགེ་བ་ཟག་བཅས་ཡིན་པས་རྣམ་སྨིན་དང་བཅས་པ་དང་། ཡིད་དབང་དང་ཚོར་བ་གཞན་བཞི་ལ་དགེ་བ་ཟག་བཅས་དང་མི་དགེ་བ་ཡིན་པ་དག་ནི་རྣམ་སྨིན་དང་བཅས་པ་དང་། ལུང་མ་བསྟན་གྱི་ཆ་དག་དང་། ཚོར་བ་སྡུག་བསྔལ་མ་གཏོགས་པའི་ཚོར་བ་བདེ་བའི་དབང་པོ་ཡིད་བདེ་བཏང་སྙོམས་གསུམ་དང་། ཡིད་དབང་ལ་ཟག་མེད་ཀྱང་ཡོད་པས་དེ་ནི་རྣམ་སྨིན་དང་བཅས་པ་མ་ཡིན་ནོ། །

དགེ་མི་དགེ་སོགས་ཀྱི་དབྱེ་བ་ནི། དད་པའི་དབང་པོ་སོགས་དབང་པོ་མཐའ་མ་བརྒྱད་ན་དགེ་བ་ཁོ་ན། ཡིད་མི་བདེ་བའི་དབང་པོ་ལ་དགེ་བ་དང་། མི་དགེ་བ་གཉིས། ཡིད་དང་ཚོར་བ་གཞན་བཞི་ལ་དགེ་མི་དགེ་ལུང་མ་བསྟན་གསུམ་ག་ཡོད། གཞན་མིག་སོགས་བདུན་དང་། སྲོག་ནི་མཐའ་གཅིག་ཏུ་ལུང་མ་བསྟན་ཁོ་ན་ཡིན་ནོ། །
ཁམས་ཀྱི་རྣམ་པའི་རབ་དབྱེ་ནི། ཀུན་ཤེས་བྱེད་པའི་དབང་པོ་སོགས་གསུམ་ནི་ཁམས་གསུམ་པོ་གང་དུ་ཡང་གཏོགས་པ་མ་ཡིན་ཏེ། ཟག་མེད་ཡིན་པའི་ཕྱིར། དེས་ན་འདོད་ཁམས་སུ་གཏོགས་པ་ལ་དྲི་མེད་གསུམ་མ་

༼༨༦༽
གཏོགས་པའི་དབང་པོ་ལྷག་མ་བཅུ་དགུ་ཡོད། གཟུགས་ཁམས་ཀྱི་སས་བསྡུས་ལ་ཕོ་མོའི་དབང་པོ་གཉིས་དང་། ཚོར་བ་སྡུག་བསྔལ་དང་ཡིད་མི་བདེ་བའི་དབང་པོ་མེད་པས་གཞན་ལྷག་མ་བཅོ་ལྔ་ཡོད། གཟུགས་མེད་ཀྱི་སས་བསྡུས་ལ་དེ་དག་གི་སྟེང་དུ་མིག་སོགས་ཀྱི་དབང་པོ་ལྔ་དང་། བདེ་བ་དང་ཡིད་བདེ་བའི་དབང་པོ་ཡང་མ་གཏོགས་པའི་སྲོག་ཡིད་བཏང་སྙོམས་དད་སོགས་ལྔ་སྟེ་བརྒྱད་ཁོ་ནར་ཡོད་དེ། གཟུགས་ཁམས་པ་ལ་ཕོ་མོའི་དབང་པོ་མེད་ཀྱང་ཕོའི་ཁྱད་པར་གྱི་ཆོས་ནུ་མ་ཆུང་བ་དང་། སྐད་ཀྱི་ང་རོ་ཆེ་བ་ལ་སོགས་པ་འདོད་ལྷའི་ཕོ་དང་མཚུངས་པར་ཡོད་པས་གཟུགས་ཁམས་ཀྱི་ལྷ་རྣམས་ལ་ཕོ་ཉིད་ཀྱི་ཐ་སྙད་གཞག་དགོས་པར་ཀུན་མཁྱེན་བླ་མས་ངོ་མཚར་གསུམ་ལྡན་ལས་བཤད་དོ། །
མཐོང་སྤང་སྒོམ་སྤང་སོགས་ཀྱི་དབྱེ་བ་ནི་ཡིད་དབང་དང་། ཚོར་བ་བདེ་བ་ཡིད་བདེ་བཏང་སྙོམས་ཀྱི་དབང་པོ་རྣམས་ལ་མཐོང་སྤང་དང་སྒོམ་སྤང་དང་དེ་གཉིས་གང་ཡང་མ་ཡིན་པའི་ཟག་མེད་དང་གསུམ་གསུམ་དུ་ཡོད། ཡིད་བདེ་ལ་མཐོང་སྤང་དང་སྒོམ་སྤོང་གཉིས་སུ་ཡོད། གཟུགས་ཅན་བདུན་དང་། སྲོག་དང་སྡུག་བསྔལ་ཏེ་དགུ་ནི་སྒོམ་པས་སྤང་བྱ་ཉིད་ཡིན། དད་པའི་དབང་པོ་སོགས་ལྔ་ལ་ཟག་མེད་ཀྱི་ཆ་རྣམས་ནི་སྤང་བྱ་མ་ཡིན་པ་དང་། སྦྱོར་ལམ་གྱི་སྐབས་ཀྱི་དེ་ལྔ་ནི་སྒོམ་སྤང་ཉིད་ཡིན། དབང་པོ་ཐ་མ་གསུམ་ནི་སྤང་བྱ་མ་ཡིན་པ་ཁོ་ན་ཡིན་ནོ། །
གཉིས་

༼༨༧༽
པ་དབང་པོ་རྙེད་གཏོང་གི་ཚུལ་ལ་རྙེད་པའི་ཚུལ་ནི། འདོད་པར་དང་པོར་རྣམ་སྨིན་གཉིས། །
རྙེད་དེ་རྫུས་ཏེ་སྐྱེ་བས་མིན། །
ཞེས་སོགས་ཚིག་རྐང་གཅིག་གིས་བསྟན། ཡང་འདོད་ཁམས་སུ་རྫུས་སྐྱེས་མ་ཡིན་པའི་སྐྱེ་གནས་གཞན་གསུམ་གྱིས་དང་པོར་རྣམ་སྨིན་གྱི་ངོ་བོ་གྱུར་པའི་ལུས་དང་སྲོག་གཉིས་ལྷན་ཅིག་ཏུ་རྙེད། དེའི་ཚེ་དབང་པོ་གཞན་མི་རྙེད་དམ་སྙམ་ན་འདིའི་ཐད་དུ་ཀུན་མཁྱེན་རོང་སྟོན་ཆེན་པོས་མཛད་པའི་རྣམ་བཤད་ལས། དེའི་ཚེ་ཡིད་དང་བཏང་སྙོམས་རྙེད་མོད་ཀྱི། ཉིང་མཚམས་སྦྱོར་བའི་ཚེ་ཡིད་དང་བཏང་སྙོམས་ལྷན་ཅིག་ཏུ་ཉོན་མོངས་ཅན་དུ་ངེས་པས་རྣམ་སྨིན་གྱི་ངོ་བོ་མ་ཡིན་ནོ། །
ཞེས་གསུངས་པས། འདོད་པར་དང་པོར་སྐྱེ་གནས་གཞན་གསུམ་གྱི་སྐྱེ་སྲིད་དུ་ཉིང་མཚམས་སྦྱོར་བའི་ཚེ་རྣམ་སྨིན་དུ་གྱུར་པའི་ལུས་སྲོག་གཉིས་དང་། རྣམ་སྨིན་མ་ཡིན་པར་གྱུར་པའི་ཡིད་དང་བཏང་སྙོམས་གཉིས་ཏེ་དབང་པོ་བཞི་རྙེད་པ་ཡིན་ནོ། །
གལ་ཏེ་དེའི་ཚེ་ལུས་སྲོག་གཉིས་ལས་གཞན་མ་རྙེད་ན་བཏང་སྙོམས་དང་སྲོག་དང་ཡིད་དབང་དང་གསུམ་ངེས་ལྡན་དུ་བཤད་པ་མི་འཐད་པར་ཐལ། འདོད་པར་དང་པོར་སྲོག་དབང་རྙེད་པའི་སྐབས་སུ་ཡིད་དང་བཏང་སྙོམས་མ་རྙེད་པ་གཅིག་ཡོད་པའི་ཕྱིར། རྟགས་ཁས། འདོད་ན། གཏང་སྙོམས་དང་ནི་སྲོག་དང་ནི། །
ཡིད་དང་ལྡན་ལ་ངེས་གསུམ་ལྡན། །
ཞེས་གསུངས་པ་མི་འཐད་པ་ཐལ་ལོ། །
འདོད་པར་རྫུས་སྐྱེས་དེས་དང་པོར་རྣམ་སྨིན་གྱི་དབང་པོ་

༼༨༨༽
དྲུག་གམ་བདུན་ནམ་བརྒྱད་ལྷན་ཅིག་ཏུ་རྙེད་དོ། །
དེ་ཡང་བསྐལ་པ་དང་པོའི་མི་རྣམས་རྫུས་སྐྱེས་ཁོ་ན་ཡིན་ཞིང་། དེས་མིག་སོགས་ལྔ་དང་། སྲོག་སྟེ་རྣམ་སྨིན་གྱི་ངོ་བོ་གྱུར་པའི་དབང་པོ་དྲུག་རྙེད། འདོད་པའི་ལྷ་ཕོ་མོ་རྣམས་ཀྱིས་དེ་དྲུག་དང་། ཕོ་མོའི་དབང་པོ་གང་རུང་དེ་དང་བཅས་པ་རྣམ་སྨིན་གྱི་ངོ་བོར་གྱུར་པ་བདུན་རྙེད། ངན་འགྲོའི་སེམས་ཅན་མཚན་གཉིས་པ་ཅན་གྱིས་སྔ་མ་དྲུག་དང་། ཕོ་མོའི་མཚན་གཉིས་ཏེ་རྣམས་སྨིན་གྱི་ངོ་བོར་གྱུར་པ་བརྒྱད་ལྷན་ཅིག་ཏུ་རྙེད། གཟུགས་ཁམས་སུ་མིག་སོགས་ལྔ་དང་། སྲོག་སྟེ་རྣམ་སྨིན་གྱི་ངོ་བོར་གྱུར་པ་དྲུག་ལྷན་ཅིག་ཏུ་རྙེད། གཟུགས་མེད་དུ་རྣམ་སྨིན་གྱི་ངོ་བོ་སྲོག་གཅིག་པུ་དང་པོ་རྙེད། འོན་ཀྱང་དེའི་ཚེ་རྣམ་སྨིན་མ་ཡིན་པའི་ཡིད་དང་བཏང་སྙོམས་གཉིས་ཀྱང་རྙེད་པར་ཤེས་པར་བྱའོ། །
སྤྱིར་གང་དང་གང་དུ་ཉིང་མཚམས་སྦྱར་མ་ཐག་པའི་ཚེ་ཡིད་དང་ཚོར་བ་བཏང་སྙོམས་ནི་ཉོན་མོངས་ཅན་ཡིན་ཏེ། སྲིད་པ་བཞི་པོ་དེ་དག་ལས། །
སྐྱེ་བའི་སྲིད་པ་ཉོན་མོངས་ཅན། །
ཞེས་གསུངས་པའི་ཕྱིར། དབང་པོའི་གཏོང་ཚུལ་ནི། གཟུགས་མེད་དག་ཏུ་འཆི་བ་ནི། །
ཞེས་སོགས་ཀྱིས་བསྟན། དེ་ཡང་ཁམས་གསུམ་གང་དུ་འཆི་བ་ན་དབང་པོ་དུ་ཞིག ཐམས་ཅད་ཀྱི་ཐ་མར་འགག་ཅེ་ན། གཟུགས་མེད་དག་ཏུ་འཆི་བ་ནི་སྲོག་དང་ཡིད་དང་བཏང་སྙོམས་གསུམ་པོ་ཉིད་ཐམས་ཅད་ཀྱི་མཐའ་མར་འགག གཟུགས་ཁམས་སུ་འཆི་བའི་ཚེ། གསུམ་པོ་དེ་དག་ཉིད་དང་ནི། མིག་སོགས་

༼༨༩༽
ཀྱི་དབང་པོ་ལྔ་སྟེ་བརྒྱད་ཐ་མར་འགག འདོད་པར་མཚན་གཉིས་པ་ཅན་ཡིན་ན་གཅིག་ཅར་འཆི་བ་ལ་བརྒྱད་པོ་དེའི་སྟེང་དུ་མཚན་གྱི་དབང་པོ་གཉིས་ཏེ་བཅུ། མཚན་གཅིག་པ་ཡིན་ན་དགུ། མཚན་མེད་པ་ཡིན་ན་སྔར་ལྟར་བརྒྱད། འདོད་པར་རིམ་གྱིས་འཆི་བ་ལ་ངེས་ལྡན་གྱི་དབང་པོ་གསུམ་དང་ལུས་དབང་སྟེ་བཞི་ཐ་མར་འགག་སྟེ་གཞུང་ཉིད་ན་གསལ་ལོ། །
འོ་ན་དགེ་སྦྱོང་ཚུལ་གྱི་འབྲས་བུ་བཞི་པོ་དབང་པོ་དུ་ཞིག་གིས་ཐོབ་ཅེ་ན། དེ་ཉིད་འཆད་པ་ནི། འབྲས་བུ་ཐ་མ་གཉིས་དགུས་ཐོབ། །
གཉིས་ནི་བདུན་དང་བརྒྱད་དང་དགུས། །
བཅུ་གཅིག་དག་གིས་དགྲ་བཅོམ་ཉིད། །
འགའ་ཞིག་སྲིད་ཕྱིར་བཤད་པ་ཡིན། །
ཞེས་པས་བསྟན། ཚིག་རྐང་དང་པོ་དེ་ལ་རོང་སྟོན་ཤེས་བྱ་ཀུན་རིག་གིས། འབྲས་བུ་ཐོག་མཐའ་གཉིས་དགུས་ཐོབ། །
ཅེས་འགྱུར་བཅོས་མཛད་པ་ནི་ལེགས་ཏེ། དོན་འདྲ་བ་ལ་གོ་བདེ་བར་སོང་བ་ཡིན་ན། དེ་ཡང་འབྲས་བུའི་ཐོག་མ་རྒྱུན་ཞུགས་ཀྱི་འབྲས་བུ་ནི་དད་སོགས་དབང་པོ་དགུས་ཐོབ་སྟེ། ལམ་རྗེས་བཟོད་ཀྱི་ངོ་བོར་གྱུར་པའི་དད་པའི་དབང་པོ་སོགས་ལྔ་ཡིད་དང་། ཚོར་བ་བཏང་སྙོམས་ཀྱི་དབང་པོ། ཀུན་ཤེས་བྱེད་པའི་དབང་པོ། ལམ་རྗེས་ཤེས་ཀྱི་ངོ་བོར་གྱུར་པའི་ཀུན་ཤེས་པའི་དབང་པོ་དང་དགུས་ཐོབ་པའི་ཕྱིར། དེ་ལ་ཀུན་ཤེས་པའི་དབང་པོ་ཐོབ་པ་དང་རྒྱུན་ཞུགས་ཀྱི་འབྲས་བུ་ཐོབ་པ་དུས་མཉམ་ཡང་། དེ་ལ་བརྟེན་ནས་རྒྱུན་ཞུགས་ཀྱི་འབྲས་བུ་ཐོབ་པ་ཡིན་ཏེ། བར་ཆད་མེད་ལམ་གྱི་ངོ་བོར་གྱུར་

༼༩༠༽
པའི་ཀུན་ཤེས་བྱེད་པའི་དབང་པོས་མཐོང་སྤང་ཉོན་མོངས་ཀྱི་ཐོབ་པ་བཅས་ནས་དེ་སྤངས་པའི་བྲལ་ཐོབ་འདྲེན་པར་བྱེད་ལ། རྣམ་གྲོལ་ལམ་གྱི་ངོ་བོར་གྱུར་པའི་བཅུ་དྲུག་པ་ལམ་རྗེས་ཤེས་ཀྱི་སྐབས་ཀྱི་ཀུན་ཤེས་པའི་དབང་པོས་བྲལ་ཐོབ་དེའི་རྟེན་བྱེད་པའི་སྒོ་ནས་རྒྱུན་ཞུགས་ཀྱི་འབྲས་བུ་ཐོབ་བྱེད་དུ་བཞག་པའི་ཕྱིར། དགྲ་བཅོམ་གྱི་འབྲས་བུ་ཡང་དབང་པོ་དགུས་ཐོབ་པ་ཡིན་ཏེ། སྒོམ་ལམ་བར་ཆད་མེད་ལམ་རྡོ་རྗེ་ལྟ་བུའི་ཏི་ངེ་འཛིན་གྱི་ངོ་བོར་གྱུར་པའི་ཀུན་ཤེས་པའི་དབང་པོ་དང་། དེའི་ཆར་གཏོགས་པའི་དད་སོགས་ཀྱི་དབང་པོ་ལྔ། ཡིད་ཀྱི་དབང་པོ་སྟེ་བདུན། ཚོར་བ་བདེ་བ་ཡིད་བདེ་བཏང་སྙོམས་གསུམ་གང་རུང་ཞིག་དང་བཅས་པས་སྲིད་ཉོན་དགུ་པའི་ཐོབ་པ་བཅད་ནས་དེ་སྤངས་པའི་བྲལ་ཐོབ་འདྲེན་པར་བྱེད་ཅིང་། རྣམ་གྲོལ་མི་སློབ་ལམ་གྱི་ངོ་བོར་གྱུར་པའི་ཀུན་ཤེས་ལྡན་པའི་དབང་པོས་བྲལ་ཐོབ་དེའི་རྟེན་བྱེད་པའི་ཚུལ་གྱིས་ཐོབ་པའི་ཕྱིར། དགྲ་བཅོམ་དང་རྒྱུན་ཞུགས་ཀྱི་འབྲས་བུ་ཐོབ་བྱེད་ཀྱི་དབང་པོ་དགུ་པ་འབྲས་བུ་དེ་དང་དེའི་སྔ་རོལ་དུ་བྱུང་བ་མིན་ཡང་། འབྲས་བུ་དེ་དང་དེའི་ངོ་བོར་གྱུར་པའི་བྲལ་ཐོབ་ཀྱི་རྟེན་བྱེད་པའི་ཚུལ་གྱིས་རྒྱུ་འབྲས་སུ་བཞག་པ་ཡིན་ཏེ། གཞུང་འདིར། ལྷན་ཅིག་འབྱུང་གང་ཕན་ཚུན་འབྲས། །

ཞེས་སོགས་གསུངས་པས་དུས་མཉམ་ལྷ་ཅིག་པའི་རྒྱུ་འབྲས་བསྟན་པ་ཡིན་ནོ། །
རིམ་གྱིས་པའི་འབྲས་བུ་བར་པ་ཕྱིར་

༼༩༡༽
འོང་དང་ཕྱིར་མི་འོང་གི་འབྲས་བུ་གཉིས་ནི་དབང་པོ་བདུན་ནམ་བརྒྱད་ཀྱིས་ཐོབ་པ་ཡིན་ཏེ། དེ་གཉིས་འཇིག་རྟེན་པའི་ལམ་གྱིས་ཐོབ་ན་འདོད་ཉོན་དྲུག་པ་དང་དགུ་པ་སྤོང་བར་བྱེད་པའི་བར་ཆད་མེད་ལམ་གྱི་ངོ་བོར་གྱུར་པའི་དད་སོགས་ལྔ་དང་། ཚོར་བ་བཏང་སྙོམས་དང་། ཡིད་ཀྱི་དབང་པོ་དང་བདུན་གྱིས་ཐོབ། དེ་གཉིས་འཇིག་རྟེན་ལས་འདས་པའི་ལམ་གྱིས་ཐོབ་ན། འདོད་ཉོན་དྲུག་པ་དང་དགུ་པ་སྤོང་བར་བྱེད་པའི་ཟག་མེད་བར་ཆད་མེད་ལམ་གྱི་ངོ་བོར་གྱུར་པའི་དབང་པོ་བདུན་པོ་དེ་དང་། ཀུན་ཤེས་པའི་དབང་པོ་དང་བརྒྱད་ཀྱིས་ཐོབ་པ་ཡིན་པའི་ཕྱིར། གལ་ཏེ་འཇིག་རྟེན་པའི་ལམ་གྱིས་ཐོབ་པའི་འབྲས་བུ་བར་མ་གཉིས་པོ་དེ་དགེ་སྦྱོར་ཚུལ་གྱི་འབྲས་བུ་མ་ཡིན་པར་ཐལ། དེ་གཉིས་ཟག་མེད་བར་ཆད་མེད་ལམ་ལ་བརྟེན་པའི་ཐོབ་པ་མ་ཡིན་པའི་ཕྱིར་ཏེ། དེ་གཉིས་འཇིག་རྟེན་པའི་སྒོམ་ལམ་བར་ཆད་མེད་ལམ་ཙམ་ལ་བརྟེན་ནས་ཐོབ་པ་ཡིན་པའི་ཕྱིར་ཞེ་ན། མ་གྲུབ་སྟེ། དེ་གཉིས་སྔར་མཐོང་ལམ་བར་ཆད་མེད་ལམ་གྱིས་མཐོང་སྤང་སྤང་པའི་སྤངས་བ་དེ་དང་བསྲེས་ནས་བྲལ་ཐོབ་ཟག་མེད་གཅིག་ཐོབ་པའི་སྒོ་ནས་དགེ་སྦྱོང་ཚུལ་གྱི་འབྲས་བུར་བཞག་པའི་ཕྱིར་ཏེ། འཇིག་རྟེན་པ་ཡིས་ཐོབ་འབྲས་ནི། །
བསྲེས་དང་ཟག་མེད་ཐོབ་འཛིན་ཕྱིར། །
ཞེས་གསུངས་པའི་ཕྱིར། འོན་ཀྱང་འཇིག་རྟེན་པའི་ལམ་གྱིས་ཐོབ་པའི་འབྲས་བུ་བར་པ་གཉིས་པོ་དེ་ཟག་མེད་སྒོམ་ལམ་བར་ཆད་མེད་ལམ་གྱི་འབྲས་བུ་མ་ཡིན་པར་ཤེས་པར་བྱའོ། །
ཆགས་བྲལ་སྔོན་སོང་གི་ཕྱིར་འོང་

༼༩༢༽
གི་འབྲས་བུ་ནི་སྔར་རྒྱུན་ཞུགས་ཀྱི་འབྲས་བུ་ཐོབ་བྱེད་ཀྱི་སྐབས་སུ་བཤད་པའི་དབང་པོ་དགུ་པོ་དེས་ཐོབ་ལ། ཆགས་བྲལ་སྔོན་སོང་གི་ཕྱིར་མི་འོང་གི་འབྲས་བུ་ནི་གཞན་སྔ་མ་དང་མཚུངས་པ་ལ་ཚོར་བའི་དབང་པོ་བཏང་སྙོམས་ཁོ་ནར་མ་ངེས་པར་བདེ་བ་ཡིད་བདེ་བཏང་སྙོམས་གསུམ་གང་རུང་ལ་བརྟེན་ནས་ཐོབ་པར་ཡིན་ནོ། །
སྔར་དགྲ་བཅོམ་གྱི་འབྲས་བུ་དབང་པོ་དགུས་ཐོབ་པར་བཤད་པ་དེ་དགྲ་བཅོམ་གྱི་འབྲས་བུ་གསར་ཐོབ་པའི་དབང་དུ་བྱས་པ་ཡིན་ལ། དགྲ་བཅོམ་དབང་རྟུལ་འབྲས་བུ་ལས་ཡང་དང་ཡང་དུ་ཉམས་ནས་སླར་སོར་ཆུད་པར་བྱེད་པ་ལ་དབང་པོ་བཅུ་གཅིག་གིས་ཐོབ་པ་ཡང་སྲིད་དེ། སོར་ཆུད་པར་བྱེད་པ་ལ་ཐོབ་བྱེད་ཀྱི་དབང་པོ་གཞན་འདྲ་བ་ལ་ཚོར་བ་བདེ་བ་དང་། ཡིད་བདེ་དང་། བཏང་སྙོམས་གསུམ་གྱིས་རེས་མོས་ཀྱིས་མཐར་གསུམ་ཀ་ལ་བརྟེན་ནས་ཐོབ་སྲིད་པའི་ཕྱིར། མངོན་པ་སྡེ་བདུད་གྱི་ནང་ཚན་ཡེ་ཤེས་ལ་འཇུག་པ་ལས། དབང་པོ་དུ་ཞིག་གིས་དགྲ་བཅོམ་པ་ཉིད་ཐོབ་ཅེ་ན། སྨྲས་པ། བཅུ་གཅིག་གིས་ཐོབ་བོ་ཞེས་གསུངས་པ་ཡང་དོན་འདི་ལ་དགོངས་པ་ཡིན་ནོ། །
དབང་པོའི་ལྡན་ཚུལ་ནི། བཏང་སྙོམས་དང་ནི་སྲོག་དང་ནི། །
ཡིད་དང་ལྡན་ལ་ངེས་གསུམ་ལྡན། །
ཞེས་སོགས་ཀྱིས་བསྟན། དེ་ཡང་ཚོར་བ་བཏང་སྙོམས་དང་། སྲོག་དང་ཡིད་ཀྱི་དབང་པོ་གསུམ་པོ་གང་རུང་གཅིག་དང་ལྡན་ན་དེ་གསུམ་ཀ་དང་ངེས་པར་ལྡན་པས་ཁྱབ་སྟེ། དེ་གསུམ་དང་མི་ལྡན་པའི་གང་ཟག་མི་སྲིད་པའི་ཕྱིར། 

༼༩༣༽
འོ་ན་འགོག་པ་ལ་སྙོམས་པར་ཞུགས་པ་དང་། འདུ་ཤེས་མེད་པའི་སྙོམས་འཇུག་ལ་གནས་པའི་གང་ཟག་ཡིད་དང་བཏང་སྙོམས་དང་ལྡན་པར་ཐལ། དེ་ལ་སྲོག་གི་དབང་པོ་ལྡན་པ་གང་ཞིག དེ་གསུམ་ངེས་ལྡན་ཡིན་པའི་ཕྱིར། འདོད་ན། དེ་ལ་ཡིད་དང་བཏང་སྙོམས་མི་ལྡན་པར་ཐལ། དེ་ལྟ་བུའི་གང་ཟག་གི་རྒྱུད་ལ་ཡིད་དང་ཚོར་བ་མེད་པའི་ཕྱིར་ཞེ་ན། འདིར་མ་ཁྱབ་སྟེ། སེམས་མེད་ཀྱི་སྙོམས་འཇུག་ལ་གནས་པའི་གང་ཟག་དེའི་རྒྱུད་ལ་ཡིད་དང་ཚོར་བ་མེད་ཀྱང་དེ་གཉིས་ཀྱི་ཐོབ་པ་ཡོད་པས་དེ་གཉིས་དང་ལྡན་པར་འཇོག་པའི་ཕྱིར། དཔེར་ན་འཕགས་རྒྱུད་ལ་སྦྱོར་ལམ་མེད་ཀྱང་དེའི་ཐོབ་པ་ཕྱིས་སྐྱེ་ཡོད་པས་དེ་དང་ལྡན་པར་འཇོག་པ་དང་། དེ་བཞིན་དུ་མཐོང་ལམ་གྱི་ཐོབ་པ་སྔར་སྐྱེ་སྦྱོར་ལམ་གྱི་སྐབས་སུ་ཡོད་པས་དེའི་སྐབས་སུ་མཐོང་ལམ་མེད་ཀྱང་མཐོང་ལམ་དང་ལྡན་པའི་རྣམ་གཞག་བྱེད་པ་དང་། གཟུགས་མེད་དུ་སྐྱེས་པའི་འཕགས་པ་ལ་ཟག་མེད་ཀྱི་སྡོམ་པ་མེད་ཀྱང་དེའི་ཐོབ་པ་ཡོད་པས་དེ་དང་ལྡན་པར་འཇོག་པར་བཞིན་ནོ། །

དོན་འདི་དག་ནི་རོང་སྟོན་དམ་པའི་རྣམ་བཤད་ལས་བྱུང་བའི་ལེགས་བཤད་དོ། །
ལྡན་ཚུལ་གཞན་རྣམས་ནི་གོ་སླ་བས་གཞུང་དོན་བཞིན་ཤེས་པར་བྱའོ། །
གཉིས་པ་འདུས་བྱས་ཀྱི་ཆོས་ཀྱི་སྐྱེ་ཚུལ་ལ་གཟུགས་ཅན་གྱི་སྐྱེ་ཚུལ། སེམས་སེམས་བྱུང་གི་སྐྱེ་ཚུལ། ལྡན་མིན་འདུ་བྱེད་ཀྱི་དབྱེ་བ་དང་གསུམ། དང་པོ་ནི། འདོད་ན་དབང་པོ་མེད་པ་དང་། །
སྒྲ་མེད་ཕྲ་རབ་རྡུལ་རྫས་བརྒྱད། །
ལུས་དབང་ལྡན་ལ་

༼༩༤༽
རྫས་དགུ་སྟེ། །
དབང་པོ་གཞན་ལྡན་རྫས་བཅུ་འོ། །
ཞེས་གསུངས་པས་འདོད་པའི་སས་བསྡུས་ཀྱི་རྡུལ་རྫས་དངོས་སུ་བསྟན་ནས། གཟུགས་ཁམས་ཀྱི་སས་བསྡུས་ཀྱི་རྡུལ་རྫས་རྣམས་ཤུགས་ལ་བསྟན། དེ་ཡང་སྤྱིར་གཟུགས་ཅན་ལ་གཉིས་ཏེ། རྡུལ་ཕྲ་རབ་དང་རགས་པ་གཉིས། དང་པོ་ལ་ཀུན་མཁྱེན་རོང་སྟོན་ཆེན་པོས་རྫས་རྡུལ་ཕྲ་རབ་དང་། བསགས་རྡུལ་ཕྲ་རབ་གཉིས་སུ་གསུངས། དང་པོ་ནི། གཟུགས་ཅན་ཐམས་ཅད་ཀྱི་ཆུང་མཐར་གྱུར་པའི་ཕྱོགས་ཀྱི་ཆ་མེད་ཀྱི་རྡུལ་ཕྲ་རབ་དེ་ཡིན་ཏེ། དཔེར་ན་སྐད་ཅིག་གི་ཆ་ཤས་མེད་པའི་དུས་མཐའི་སྐད་ཅིག་མ་དེ་དུས་ཀྱི་ཐུང་མཐའ་ཡིན་པ་བཞིན་ནོ། །
གནས་གསུམ་པར། གཟུགས་མིང་དུས་མཐའ་རྡུལ་ཡིག་དང་། །
སྐད་ཅིག་ཕྲ་རབ་རྡུལ་དང་ནི། །
ཞེས་གསུངས་པའི་རྡུལ་ཕྲ་རབ་དང་ཕྱོགས་ཀྱི་ཆ་མེད་ཀྱི་རྫས་རྡུལ་ཕྲ་རབ་དོན་གཅིག འདི་ནི་རགས་པ་རྩོམ་པའི་གཞིར་གྱུར་པའི་རྡུལ་ཕྲ་རབ་ཡིན་ཏེ། རྫས་རྡུལ་ཕྲ་རབ་བདུན་འདུས་པ་ལ་བསགས་པའི་རྡུལ་ཕྲན་གཅིག་ཏུ་འཇོག་པའི་ཕྱིར། གཉིས་པ་བསགས་པའི་རྡུལ་ཕྲན་ནི་རྫས་རྡུལ་བདུན་འདུས་པ་ཡིན་ཞིང་། རགས་པའི་ཆུང་མཐར་གྱུར་པ་ཡང་དེ་ཡིན་ནོ། །
དེས་ན་རྫས་རྡུལ་ཕྲ་རབ་དང་། བསགས་པའི་རྡུལ་ཕྲན་དང་། ལྕགས་རྡུལ་དང་། ཆུ་རྡུལ་དང་། རི་བོང་གི་རྡུལ་དང་། ལུག་རྡུལ་དང་། གླང་རྡུལ་དང་། ཉི་ཟེར་དང་། སྲོ་མ་དང་། དེ་ལས་བྱུང་བའི་ཤིག་དང་། ནས་དང་། སོར་ཚིགས་རྣམས་གོང་ནས་གོང་དུ་བདུན་

༼༩༥༽
འགྱུར་དུ་འདོད་པ་ཡིན་ཏེ། གནས་གསུམ་པར། སྐད་ཅིག་ཕྲ་རབ་རྡུལ་དང་ནི། །
རྡུལ་ཕྲན་དང་ནི་དེ་བཞིན་དུ། །
ལྕགས་ཆུ་རི་བོང་ལུག་དང་གླང་། །
ཉི་ཟེར་རྡུལ་དང་སྲོ་མ་དང་། །
དེ་ལས་བྱུང་དང་དེ་བཞིན་ནས། །
སོར་ཚིགས་ཞེས་བྱ་གོང་བདུན་འགྱུར། །
ཞེས་གསུངས་སོ། །
རྫས་རྡུལ་ཕྲ་རབ་ནི་ཚུར་མཐོང་གི་མིག་ཤེས་ཀྱི་ཡུལ་མིན་པས། རྟོག་གེའི་གཞུང་ལས། དབང་ཡུལ་དེ་ཕྱིར་རྡུལ་ཕྲན་མིན། །
ཞེས་གསུངས་པའི་རྡུལ་ཕྲན་དེ་ཡིན་པར་སེམས་སོ། །
བསགས་རྡུལ་ཕྲ་རབ་ནི་མཁས་པ་ཁ་ཅིག་རྡུལ་ཕྲན་མ་ཡིན་གསུངས་ཀྱང་། རྡུལ་ཕྲན་ཡིན་ཏེ། རགས་པའི་རྡུལ་ཕྲན་ཡིན་པའི་ཕྱིར་དང་། གཞུང་ཉིད་དུ་ཡང་། རྡུལ་ཕྲན་དང་ནི་དེ་བཞིན་དུ། །
ཞེས་གསུངས་པས་དེ་རྡུལ་ཕྲན་ཡིན་པར་བསྟན་འདུག་པས་སོ། །
གཟུགས་ཅན་རགས་པ་རྣམས་རྫས་དུ་དང་ལྡན་པར་སྐྱེས་ཞེ་ན། འདོད་པའི་སས་བསྡུས་ཀྱི་དབང་དུ་བྱས་པ་ལ་ཉུང་མཐའ་རྫས་བརྒྱད་དང་ལྡན་པར་སྐྱེ་སྟེ། དབང་པོ་དང་སྒྲའི་རྡུལ་མེད་པའི་བསགས་རྡུལ་གྱི་གོང་བུ་རྣམས་འབྱུང་བཞིའི་རྡུལ་དང་། གཟུགས་དྲི་རོ་རེག་བྱའི་རྡུལ་ཏེ་བརྒྱད་དང་ལྡན་པར་སྐྱེས། ལག་པ་ལྟ་བུ་ལུས་དབང་གི་ཆ་ཤས་དང་ལྡན་པ་ལ་བརྒྱད་པོ་དེ་དང་། ལུས་དབང་གི་ཆ་ཤས་ཉིད་དང་དགུ་ལྷན་ཅིག་ཏུ་སྐྱེ། མིག་སོགས་ཀྱི་དབང་པོ་དང་ལྡན་པ་ལ་དགུ་པོ་དེའི་སྟེང་དུ་མིག་སོགས་དེ་དང་དེ་བསྣན་པས་བཅུ་ལྷན་ཅིག་ཏུ་སྐྱེ། བཅུ་པོ་དེ་སྒྲ་དང་ལྡན་པར་སྐྱེ་ན། རྡུལ་རྫས་བཅུ་གཅིག་ལྷན་ཅིག་ཏུ་སྐྱེ་བ་ཡིན་ཏེ། འདོད་ན་དབང་པོ་མེད་པ་དང་། 

༼༩༦༽
།ཞེས་སོགས་སྔར་དྲངས་པ་ལྟར་རོ། །
དེ་ལྟར་འདོད་པའི་སས་བསྡུས་ཀྱི་བསགས་རྡུལ་ཀྱི་གོང་བུ་ཡིན་ན། རྡུལ་རྫས་བརྒྱད་བསྡུས་ཡིན་པས་ཁྱབ། ཅེས་ཁས་བླངས་པར་བྱའོ། །
རྫས་རྡུལ་བདུན་འདུས་པ་ལས་བྱུང་བའི་བསགས་རྡུལ་ཕྲ་རབ་ནི་བསགས་པའི་རྡུལ་ཕྲན་ཡིན་ལ། བསགས་རྡུལ་གྱི་གོང་བུ་མ་ཡིན་པར་ཤེས་པར་བྱའོ། །
གཟུགས་ཁམས་ཀྱི་སས་བསྡུས་པ་ལ་དྲི་རོ་གཉིས་མེད་པས་དེའི་སས་བསྡུས་ཀྱི་བསགས་པའི་གོང་བུ་ནི་འབྱུང་བ་བཞི་གཟུགས་དང་རེག་བྱ་སྟེ་དྲུག་ལྷན་ཅིག་ཏུ་འདུས་པ་ཡིན་པས་རྡུལ་རྫས་དྲུག་འདུས་སུ་ཤེས་པར་བྱའོ། །
དེ་ལྟར་ན། གཟུགས་ནི་དབང་པོ་མེད་པ་དང་། །
སྒྲ་མེད་ཕྲ་རབ་རྡུལ་རྫས་དྲུག །ལུས་དབང་ལྡན་ལ་རྫས་བདུན་ཏེ། །
དབང་པོ་གཞན་ལྡན་རྫས་བརྒྱད་དོ། །
ཞེས་པའི་གཞུང་གཅིག་ཐོབ་པར་རྣམ་བཤད་དག་ལས་འབྱུང་ངོ་། །
གཟུགས་མེད་ཀྱི་སས་བསྡུས་ལ་རྡུལ་རྫས་བརྩི་བར་མེད་དེ། བྱེ་བྲག་ཏུ་སྨྲ་བས་ཆོས་ཐམས་ཅད་གཞི་ལྔའི་སྒོ་ནས་འཆད་པར་བྱེད་པ་ལ་སྣང་བ་གཟུགས་ཀྱི་གཞི་ནི་གཟུགས་ཅན་གྱི་སྐྱེ་ཚུལ་སྟོན་པའི་སྐབས་ཀྱི་གཞུང་འདིས་བསྟན་པར་མཁས་པ་དག་བཞེད་དོ། །
འོ་ན་གཟུགས་ཅན་ཡིན་ན་རྡུལ་རྫས་ཡིན་པས་ཁྱབ་བམ་ཞེ་ན། མ་ཁྱབ་སྟེ། ཁྱབ་ན་རྣམ་པར་རིག་བྱེད་མ་ཡིན་པའི་གཟུགས་ཆོས་ཅན། དེར་ཐལ། དེའི་ཕྱིར། འདོད་ན། དེ་མ་ཡིན་པར་ཐལ། རྡུལ་དུ་གྲུབ་པ་མེད་པའི་ཕྱིར། ཆོས་ཀྱི་སྐྱེ་མཆེད་ཡིན་པའི་ཕྱིར། དེ་བཞིན་དུ་སྣང་བ་གཟུགས་ཀྱི་གཞི་ལ་

༼༩༧༽
ཡང་རྡུལ་རྫས་ཀྱིས་མ་ཁྱབ་སྟེ། རིག་བྱེད་མ་ཡིན་པས་མ་ངེས་སོ། །
གཉིས་པ་སེམས་སེམས་བྱུང་གི་སྐྱེ་ཚུལ་ལ་སྤྱིར་བསྟན་པ་དང་སེམས་བྱུང་བྱེ་བྲག་ཏུ་བསྟན་པ་གཉིས། དང་པོ་ནི། སེམས་དང་སེམས་བྱུང་ངེས་ལྷན་ཅིག །ཅེས་པ་ལྟར་སེམས་དང་སེམས་བྱུང་ནི་ངེས་པར་ལྷན་ཅིག་ཏུ་སྐྱེ་བ་ཡིན་ཏེ། སེམས་མེད་ན་སེམས་བྱུང་མི་འབྱུང་ཞིང་། སེམས་ཡོད་ན་དེའི་འཁོར་དུ་སེམས་བྱུང་ངེས་པར་འབྱུང་བའི་ཕྱིར། དེ་བཞིན་དུ་གཟུགས་སོགས་སྐྱེ་བ་ཅན་གྱི་ཆོས་ཐམས་ཅད་ནི་འདུས་བྱས་ཀྱི་མཚན་ཉིད་སྐྱེ་སོགས་བཞི་དང་ངེས་པར་ལྷན་ཅིག་ཏུ་སྐྱེ། དེའི་ནང་ཚན་སེམས་ཅན་དུ་སྟོན་པའི་ཆོས་རྣམས་ནི་རང་གི་ཐོབ་པ་དང་ལྷན་ཅིག་ངེས་པར་སྐྱེ། སེམས་ཅན་དུ་སྟོན་པ་མ་ཡིན་ན་དེའི་ཐོབ་པ་དང་། ལྷན་ཅིག་ཏུ་མི་སྐྱེ་སྟེ། དེའི་ཐོབ་པ་མེད་པའི་ཕྱིར། དེས་ན་གཞུང་ལས་ཐམས་ཅད་འདུས་བྱས་མཚན་ཉིད་དང་། །
ཐོབ་པའམ་ཞེས་གསུངས་པའི་དོན་ཡང་དེ་ཡིན་ནོ། །
འོན་ཀྱང་སྐྱེ་བ་ཅན་གྱི་འདུས་བྱས་ཡིན་ན། རང་གི་མཚན་ཉིད་སྐྱེ་སོགས་བཞི་དང་ལྷན་ཅིག་ཏུ་སྐྱེ་བས་མ་ཁྱབ། སེམས་ཅན་དུ་སྟོན་པའི་འདུས་བྱས་ཡིན་ནའང་རང་གི་ཐོབ་པ་དང་ལྷན་ཅིག་ཏུ་སྐྱེ་བས་མ་ཁྱབ་སྟེ། དང་པོ་ལ། གཟུགས་ཅན་ད་ལྟ་བའི་སྐྱེ་བའི་སྐྱེ་བ་ཆོས་ཅན། དེར་ཐལ། དེའི་ཕྱིར། འདོད་ན། དེ་མ་ཡིན་པར་ཐལ། ཁྱོད་ཀྱི་སྐྱེ་བ་སོགས་མེད་པའི་ཕྱིར། མ་གྲུབ་ན། དེ་དེར་ཐལ། སྐྱེ་བ་ཅན་གྱི་འདུས་བྱ་རྣམས་ལ་རྩ་བའི་སྐྱེ་བ་དང་སྐྱེ་བའི་སྐྱེ་བ་ཡོད་ལ། དེའི་སྐྱེ་

༼༩༨༽
བ་གཉིས་བརྩེགས་པ་དེའི་སྐྱེ་བ་མེད་པའི་ཁྱད་པར་འཐད་པའི་ཕྱིར། དེ་ཆོས་བརྒྱད་དང་གཅིག་ལ་འཇུག །ཅེས་གསུངས་པ་འཐད་པའི་ཕྱིར། གཉིས་པ་ལ་ཡང་མཐོང་ལམ་གྱི་ཐོབ་པའི་ཐོས་པ་ཆོས་ཅན། དེར་ཐལ། དེའི་ཕྱིར། འདོད་ན་དེ་མ་ཡིན་པར་ཐལ། ཁྱོད་ཀྱི་ཐོབ་མེད་པའི་ཕྱིར། མ་གྲུབ་ན་དེར་ཐལ། མཐོང་ལམ་གྱི་ཐོབ་པ་ཉིས་བརྩེགས་པས་ཡོད་ལ་གསུམ་པ་མེད་པའི་ཁྱད་པར་འཐད་པའི་ཕྱིར། གཞན་ཡང་སྐྱེ་བ་ཅན་མ་ཡིན་པའི་འདུས་བྱས་རྣམས་ལ། མཚན་ཉིད་སྐྱེ་སོགས་བཞི་མེད་དེ། མ་འོངས་པ་མི་སྐྱེ་བའི་ཆོས་ཅན་གྱི་འདུས་བྱས་རྣམས་ནི་སྐྱེ་སོགས་བཞི་དང་མི་ལྡན་པའི་ཕྱིར། གཙོ་བོ་སེམས་ཀྱི་མཚན་ཉིད་ནི། དོན་གྱི་ངོ་བོ་ཙམ་རིག་པའི་ཤེས་པ་དེ་ཡིན་ཏེ། དབུས་མཐའ་ལས། དེ་ལ་དོན་མཐོང་རྣམ་པར་ཤེས། །

ཞེས་དང་། མཛོད་ཀྱི་འགྲེལ་བཤད་དུ། ཙམ་ཞེས་བྱ་བ་ནི་བྱེ་བྲག་སེལ་བའི་དོན་ཏེ། དོན་གྱི་ངོ་བོ་ཙམ་རིག་གིས་ཁྱད་པར་མ་དམིགས་སོ། །
ཞེས་བྱ་བའི་ཐ་ཚིག་གོ །ཞེས་གསུངས་པའི་ཕྱིར། ཁ་ཅིག་དོན་གྱི་ངོ་བོ་ཙམ་རང་སྟོབས་ཀྱིས་རིག་པ་ཞེས་སྦྱོར་བ་ནི་མི་འཐད་དེ། དེ་ལྟར་ན་གཙོ་བོ་སེམས་ཀྱིས་དོན་གྱི་ཁྱད་པར་གཞན་སྟོབས་ཀྱིས་རིག་པ་ཞིག་ཁས་ལེན་དགོས་པ་ལས། དེས་དེ་གཞན་སྟོབས་ཀྱིས་རིགས་པ་མི་འཐད་པའི་ཕྱིར་ཏེ། དེས་དོན་གྱི་ཁྱད་པར་མ་རིག་པའི་ཕྱིར་ཏེ། འགྲེལ་བཤད་དུ་ཙམ་ཞེས་བྱ་བ་ནི་བྱེ་བྲག་སེལ་བའི་དོན་ཏེ་ཞེས་སོགས་སྔར་དྲངས་པ་དེའི་ཕྱིར་རོ། །

༼༩༩༽
མཁས་པ་ཁ་ཅིག རང་ཡུལ་གྱི་ངོ་བོ་རང་སྟོབས་ཀྱིས་རིག་པའི་རིགས་སུ་གནས་པའི་རིག་པ་དེ་གཙོ་བོ་སེམས་ཀྱི་མཚན་ཉིད་ཡིན་གསུངས་པ་ཡང་བརྟག་པར་བྱ་སྟེ། རང་སྟོབས་སྦྱར་བ་རྣམ་གཅད་མེད་པའི་ཕྱིར། གལ་ཏེ་དེ་ལ་རྣམ་གཅད་ཡོད་ན་རང་ཡུལ་གྱི་ངོ་བོ་རིག་པའི་སེམས་བྱུང་ཡོད་པར་འགྱུར་ལ། དེ་ཡོད་ན། དེ་ཡི་ཁྱད་པར་སེམས་ལས་བྱུང་། །
ཞེས་པ་དང་འགལ་བར་འགྱུར་ཏེ། སེམས་བྱུང་དེས་རང་ཡུལ་གྱི་ཁྱད་པར་ལས་གཞན་རང་ཡུལ་གྱི་ངོ་བོ་ཡང་རིག་པའི་ཕྱིར། རྟགས་ཁས། སྐྱེད་ཚལ་པས་རང་གིས་འཁོར་སེམས་བྱུང་དང་མཚུངས་ལྡན་རྣམ་པ་ལྔ་མཚུངས་ཀྱི་རིག་པ་གཙོ་སེམས་ཀྱི་མཚན་ཉིད་ཡིན་ཏེ། རྟེན་དང་དམིགས་དང་རྣམ་བཅས་དང་། །
མཚུངས་པར་ལྡན་པའང་རྣམ་པ་ལྔ། །
ཞེས་གསུངས་པའི་ཕྱིར་གསུངས་པ་ཡང་མི་འཐད་དེ། མ་འོངས་པ་མི་སྐྱེ་བའི་ཆོས་ཅན་གྱི་མིག་གི་རྣམ་པར་ཤེས་པར་ཆོས་ཅན། མཚན་ཉིད་དེར་ཐལ། མཚོན་བྱ་དེའི་ཕྱིར། དེ་མཚུངས་ཀྱི་རྣམ་པར་ཤེས་པ་ཡིན་པའི་ཕྱིར། གཏན་ཚིགས་གྲུབ་སྟེ། མཛོད་འགྲེལ་དུ། སེམས་ཁམས་བདུན་ལ་ནི་མི་སྐྱེ་བའི་ཆོས་ཅན་ཁོ་ན་དེ་མཚུངས་ཡིན་ནོ། །
ཞེས་གསུངས་པ་འཐད་པའི་ཕྱིར། གོང་དུ་འདོད་ན། དེ་མ་ཡིན་པར་ཐལ། རྟེན་དང་བཅས་པའི་རྣམ་པར་ཤེས་པ་མ་ཡིན་པའི་ཕྱིར་ཏེ། དེ་མཚུངས་ཀྱི་རྣམ་པར་ཤེས་པ་ཡིན་པའི་ཕྱིར། དེས་ན་རྟེན་དང་བཅས་པ་ནས་མཚུངས་ལྡན་གྱི་བར་དོན་གཅིག་ཏུ་གསུངས་པ་རྣམས་

༼༡༠༠༽
ནི་སེམས་སེམས་བྱུང་ཕལ་ཆེ་བ་རྟེན་བཅས་ཡིན་པའི་དབང་དུ་བྱས་པའོ། །
མཚུངས་ལྡན་ལ་ཡང་རྟེན་མཚུངས་པ་སོགས་ལྔ་བཤད་པ་ནི་གཙོ་སེམས་དང་། དེའི་འཁོར་དུ་བྱུང་བའི་སེམས་བྱུང་གཉིས་རྟེན་དབང་པོ་གཅིག་ལ་བརྟེན་པའི་རྟེན་མཚུངས་པ་དང་། དམིགས་པ་ཡུལ་གཅིག་པའི་དམིགས་པ་མཚུངས་པ་དང་། ཡུལ་དེ་དང་དེའི་རྣམ་ལྡན་དུ་སྐྱེས་བས་ན་རྣམ་པ་མཚུངས་པ་དང་། དུས་ནི་གཙོ་སེམས་དེ་འདས་པ་ཡིན་ན། དེའི་འཁོར་གྱི་སེམས་བྱུང་དེ་ཡང་འདས་པ་དང་། ད་ལྟ་བ་ཡིན་ན་སེམས་བྱུང་ཡང་ད་ལྟ་བ་དང་། དེ་མ་འོངས་པ་ཡིན་ན་སེམས་བྱུང་ཡང་མ་འོངས་པ་ཡིན་ཏེ། སྐྱེ་གནས་འཇིག་གསུམ་དུ་གཅིག་ལ་འབྱུང་བས་དུས་མཚུངས་པའི་རྫས་མཚུངས་པ་ནི་གཙོ་སེམས་རྫས་རེ་རེ་བ་ཡིན་ན། དེའི་འཁོར་གྱི་སེམས་བྱུང་ཡང་རྫས་རེ་རེ་བར་མཚུངས་པ་ཡིན་ནོ། །
མཚུངས་པ་ལྔ་པོ་འདི་དག་ཀྱང་མ་འོངས་པ་མི་སྐྱེ་བའི་ཆོས་ཅན་ལ་མ་ཁྱབ་སྟེ། མ་འོངས་པ་མི་སྐྱེ་བའི་ཆོས་ཅན་གྱི་སེམས་སེམས་བྱུང་རྣམས་ནི་རྟེན་མཚུངས་པ་སོགས་མ་ཡིན་པའི་ཕྱིར་ཏེ། དེ་རྣམས་རྟེན་དང་བཅས་པ་དང་། དམིགས་པ་དང་བཅས་པ་སོགས་མ་ཡིན་པའི་ཕྱིར། གལ་ཏེ་སེམས་བྱུང་རྣམས་ཆོས་ཁམས་ཡིན་པས་རྟེན་བཅས་ཡིན་ནོ་སྙམ་ན་སེམས་བྱུང་རྣམས་བརྟེན་པ་དང་བཅས་པ་ཡིན་ཀྱང་། རྟེན་དང་བཅས་པ་མ་ཡིན་པའི་རྣམ་དབྱེ་ཤེས་དགོས་པ་ཡིན་ཏེ། གནས་དང་པོར་བཤད་ཟིན་ཏོ། །

གཙོ་བོ་སེམས་དང་ཡིད་དང་རྣམ་པར་ཤེས་པ་གསུམ་

༼༡༠༡༽
ནི་མཐའ་གཅིག་ཏུ་དོན་གཅིག་ཡིན་ཏེ། སེམས་དང་ཡིད་དང་རྣམ་ཤེས་རྣམ་དོན་ཅིག །ཅེས་གསུངས་པས་དེ་ལྟར་དུ་བསྟན་པའི་ཕྱིར། གཉིས་པ་སེམས་བྱུང་བྱེ་བྲག་ཏུ་བཤད་པ་ལ་ངོ་མཚར་གསུམ་ལྡན་ལས་དོན་ཚན་བརྒྱད་དུ་བཤད་དེ། སེམས་བྱུང་སྤྱིའི་མཚན་ཉིད། ནང་གསེས་ཀྱི་རབ་ཏུ་དབྱེ་བ། རྫས་དང་བཏགས་པའི་ཁྱད་པར། གཙོ་འཁོར་གྱི་ཁྱད་པར། ཁམས་དང་སའི་ཁྱད་པར། རྣམ་ཤེས་གང་གི་འཁོར་དུ་གང་བྱུང་བ། སྡེ་ཚན་གྱི་གོ་རིམ། སྤྱིའི་སྒྲ་དོན་ནོ། །
དང་པོ་ནི། ཡུལ་རྟོགས་ཚུལ་གྱི་སྒོ་ནས་སེམས་སེམས་བྱུང་གི་མཚན་ཉིད་འཇོག་ཚུལ། དབུས་མཐའ་དང་མངོན་པ་མཐུན་པར་སྣང་བས་དེ་ལྟ་ན་རང་ཡུལ་གྱི་ཁྱད་པར་རིགས་པའི་ཤེས་པ་དེ་སེམས་བྱུང་གི་མཚན་ཉིད་ཡིན་ནོ། །
དེ་ལ་ཁ་ཅིག་སངས་རྒྱས་འཕགས་པའི་རྒྱུད་ཀྱི་གཙོ་སེམས་ཆོས་ཅན། སེམས་བྱུང་ཡིན་པར་ཐལ། མཚན་ཉིད་དེའི་ཕྱིར་ཏེ། ཆོས་ཐམས་ཅད་རིག་པའི་ཤེས་པ་ཡིན་པའི་ཕྱིར་ཏེ། སངས་རྒྱས་འཕགས་པའི་རྒྱུད་ཀྱི་ཤེས་པ་ཡིན་པའི་ཕྱིར་ཞེ་ན། འདིར་མ་ཁྱབ་སྟེ། སངས་རྒྱས་འཕགས་པའི་རྒྱུད་གྱི་དབང་པོའི་རྣམ་པར་ཤེས་པ་རྣམས་ཀྱིས་རང་རང་གི་ཡུལ་དུ་གྱུར་པའི་གཟུགས་སོགས་དེ་ལས་ཆོས་ཐམས་ཅད་རིག་པར་མ་བཤད་པའི་ཕྱིར། དེས་ན་ཁྱོད་ཀྱི་དེ་ནི་ཕར་ཕྱིན་གྱི་སྒྲོས་སྦྱར་བ་ཡིན་པས་འདི་དང་མི་གཅིག་གོ །གཉིས་པ་དབྱེ་བ་ནི། མངོན་པ་གོང་མར་སེམས་བྱུང་ལྔ་བཅུ་རྩ་གཅིག་ཏུ་གསུངས་ཤིང་། འདིར་

༼༡༠༢༽
དེའི་གསལ་ཁ་ཚིག་ཟིན་ལ་མེད་ཀྱང་། རྫས་ཡོད་བཞི་བཅུ་ཞེ་དྲུག་བཏགས་ཡོད་ལྔ་སྟེ་དོན་ལ་ལྔ་བཅུ་ང་གཅིག་གིས་གྲངས་ཚང་ངོ་། །
རྫས་ཡོད་ལ་ངེས་པའི་སྡེ་ཚན་དང་། མ་ངེས་པའི་སྡེ་ཚན་གཉིས། དང་པོ་ལ་སྡེ་ཚན་ལྔ་ལས། ཀུན་འགྲོ་ལྔ་དང་ཡུལ་ངེས་ལྔ་ནི། སེམས་ཀྱི་ས་མང་པོ་པར་བཞག་སྟེ། གཙོ་སེམས་ཐམས་ཅད་ཀྱི་འཁོར་དུ་འབྱུང་བས་སོ། །
དེ་ཡང་གཞུང་ལས། ས་མང་ལ་སོགས་ཐ་དད་ཕྱིར། །
ཚོར་དང་སེམས་པ་འདུ་ཤེས་དང་། །
འདུན་དང་རེག་དང་། ཞེས་པས་ཀུན་འགྲོ་ལྔ་དང་། བློ་གྲོས་དྲན། །
ཡིད་ལ་བྱེད་དང་མོས་པ་དང་། །
ཏིང་ངེ་འཛིན་སེམས་ཐམས་ཅད་ལ། །
ཞེས་པས་ཡུལ་ངེས་ལྔ་བསྟན་པ་ཡིན་ནོ། །
བློ་གྲོས་ནི་ཤེས་རབ་དང་གཅིག དྲན་པ་ནི་མི་བརྗེད་པ་དང་གཅིག ཡིད་ལ་བྱེད་པ་ནི་སེམས་ཀྱི་འཇུག་པ་དང་གཅིག མོས་པ་ནི་འདོད་པའམ་འདུན་པ་དང་གཅིག ཏིང་ངེ་འཛིན་ནི་སེམས་རྩེ་གཅིག་པ་ཡིན་ཞིང་། རྩེ་གཅིག་པ་དེ་ཡང་དགེ་མི་དགེ་ལུང་མ་བསྟན་གསུམ་ཁ་ལ་ཡོད་དོ། །
དད་པ་དང་བག་ཡོད་པ་དང་། ཤིན་ཏུ་སྦྱངས་པ་ལ་སོགས་པ་བཅུ་ནི་དགེ་བའི་ས་མང་པོ་པར་བཞག་སྟེ། དགེ་བའི་གཙོ་སེམས་ཐམས་ཅད་ཀྱི་འཁོར་དུ་འབྱུང་བས་སོ། །
དེ་ཡང་གཞུང་ལས། དད་དང་བག་ཡོད་ཤིན་ཏུ་སྦྱངས། །
བཏང་སྙོམས་ངོ་ཚ་ཤེས་ཁྲེལ་ཡོད། །
རྩ་བ་གཉིས་རྣམ་མི་འཚེ་དང་། །
བརྩོན་འགྲུས་རྟག་དུ་དགེ་ལ་འབྱུང་། །
ཞེས་པས་བསྟན། འདིའི་བཏང་སྙོམས་ནི་སེམས་སྙོམས་ཤིང་

༼༡༠༣༽
ལྷུན་གྱིས་གྲུབ་པ་ལ་བཤད་པས་འདུ་བྱེད་བཏང་སྙོམས་ལ་འཇོག་གི ཚོར་བ་བཏང་སྙོམས་དང་མི་གཅིག་གོ །རྩ་བ་གཉིས་ནི་དགེ་བའི་རྩ་བ་མ་ཆགས་པ་དང་། ཞེ་སྡང་མེད་པའི་སེམས་བྱུང་གཉིས་ལ་འཇོག་གོ །གལ་ཏེ་གཏི་མུག་མེད་པ་དང་བཅས་པ་དགེ་རྩ་གསུམ་དུ་འཇོག་ནུས་སམ་སྙམ་ན། གཞུང་ལུགས་སྤྱི་ལས་དེ་ལྟར་བཤད་ཀྱང་། འདིར་ནི་གཏི་མུག་མེད་པའི་སེམས་བྱུང་ཤེས་རབ་ཏུ་འདུས་ཤིང་། ཤེས་རབ་ནི་སེམས་ཀྱི་ས་མང་པོ་པར་བཤད་ཟིན་པ་ལ་དགོངས་ནས། གཏི་མུག་མེད་པ་ལོགས་སུ་མ་བསྟན་ཏོ། །

སེམས་ཀྱི་ས་མང་པོ་པའི་ཚེ་ཡང་གཙོ་སེམས་གཅིག་གི་འཁོར་དུ་ཀུན་འགྲོ་ལྔ་དང་། ཡུལ་ངེས་ལྔ་ངེས་པར་འབྱུང་བ་དེ་གཞུང་གི་དགོངས་པ་ཡིན་མོད། འོན་ཀྱང་ཚོར་བ་ལྟ་བུའམ་འདུན་པ་ལྟ་བུ་གཅིག་གཙོ་སེམས་དེའི་འཁོར་དུ་མངོན་གྱུར་དུ་གསལ་བར་ཡོད་པའི་ཚེ་སེམས་བྱུང་གཞན་རྣམས་མི་གསལ་བ་བག་ལ་ཞར་བའི་ཚུལ་གྱིས་ཐ་དད་དུ་གནས་པར་འདོད་དགོས་པ་ཡིན་ཏེ། རིགས་པའི་གཞུང་ལུགས་ལས། གཅིག་ཚོ་གསལ་བས་སྒྲིབ་ན་ཡང་། །
ཐ་དད་པར་ནི་མཐོང་བའི་ཕྱིར། །
ཞེས་གསུངས་པའི་འཆད་ཚུལ་དེ་འདི་ལ་ཡང་ཁས་བླངས་ན་ལེགས་སམ་སྙམ་དུ་སེམས་སོ། །
དེ་བཞིན་དུ་དགེ་བའི་གཙོ་སེམས་ཀྱི་འཁོར་དུ་དད་སོགས་བཅུ་ངེས་པར་འབྱུང་བར་བཤད་པ་ལ་སོགས་སྡེ་ཚན་འོག་མ་རྣམས་ལ་ཡང་རིགས་འགྲེའོ། །
ཉོན་མོངས་ཆེན་པོའི་ས་མང་པོ་པ་རྣམས་ནི་རྨོངས་པའམ་མ་རིག་པ་དང་། དགེ་བའི་ཆོས་མི་སྒོམ་པའི་བག་

༼༡༠༤༽
མེད་པ་དང་། དགེ་བ་ལ་མི་སྤྲོ་བའི་ལེ་ལོ་དང་། སེམས་མ་དད་པའི་མ་དད་པ་དང་། ལུས་སེམས་ལྕི་བའི་རྨུགས་པ་དང་། སེམས་རྣམ་པར་མ་ཞི་བའི་རྒོད་པ་སྟེ་དྲུག་ནི་ཉོན་མོངས་ཅན་གྱི་གཙོ་སེམས་ཀྱི་འཁོར་དུ་རྟག་ཏུ་འབྱུང་བས་ན་དེའི་ས་པར་གཞག་སྟེ། རྨོངས་དང་བག་མེད་ལེ་ལོང་དང་། །
མ་དད་པ་དང་རྨུགས་དང་རྒོད། །
ཉོན་མོངས་ཅན་ལ་རྟག་ཏུ་འབྱུང་། །
ཞེས་གསུངས་སོ། །
དྲུག་པོ་འདི་ལ་མི་དགེ་བ་དང་སྒྲིབ་ལུང་མ་བསྟན་ཅི་རིགས་པ་ཡོད་དོ། །
མི་དགེ་བའི་ས་མང་པོ་པ་ནི། ཁྲེལ་མེད་པ་དང་ངོ་ཚ་མེད་པའི་སེམས་བྱུང་གཉིས། མི་དགེ་བའི་གཙོ་སེམས་ཀྱི་འཁོར་དུ་རྟག་ཏུ་འབྱུང་བས་ན་དེའི་ས་པར་བཞག་སྟེ། མི་དགེ་ལ་ནི་ཁྲེལ་མེད་དང་། །
ངོ་ཚ་མེད་པའོ་ཞེས་གསུངས་སོ། །
འདི་གཉིས་ཀྱི་ཁྱད་པར་ནི་མངོན་པ་གོང་མར་གཞན་ལས་ཁ་ན་མ་ཐོ་བ་ལ་མི་འཛེམ་པ་དང་། རང་ལས་ཁ་ན་མ་ཐོ་བ་ལ་མི་འཛེམ་པ་ལ་འཆད། འདིར་དེ་དང་ཅུང་ཟད་མི་འདྲ་བ་ཞིག་འོག་ཏུ་འཆད་དོ། །
ཉོན་མོངས་ཆུང་ངུའི་ས་མང་པོ་པ་རྣམས་ནི། གཞུང་ལས། ཁྲོ་བ་དང་། །
འཁོན་དུ་འཛིན་དང་གཡོ་དང་ནི། །
ཕྲག་དོག་འཚིག་འཆབས་སེར་སྣ་དང་། །
སྒྱུ་དང་རྒྱགས་དང་རྣམ་འཚེ་ནི། །
ཉོན་མོངས་ཆུང་ངུའི་ས་པ་རྣམས། །
ཞེས་གསུངས་པ་ལྟར། ཁྲོ་བ་ཙམ་དང་འཁོན་དུ་འཛིན་པ་ལ་སོགས་པའི་ཉེ་ཉོན་བཅུ་པོ་དེ་མ་རིག་པ་ཙམ་དང་མཚུངས་པར་ལྡན་པས་མཚུངས་ལྡན་གྲོགས་ཀྱི་སྒོ་ནས་ཀྱང་སྟོབས་ཆུང་བ་དང་། མཐོང་སྤང་སྒོམ་སྤང་གཉིས་ཀྱི་ནང་ནས་སྒོམ་སྤང་

༼༡༠༥༽
ཙམ་ཡིན་པ་དང་། དབང་པོའི་རྣམ་པར་ཤེས་པའི་འཁོར་དུ་མི་འབྱུང་བར་ཡིད་ཀྱི་རྣམ་ཤེས་ཙམ་གྱི་འཁོར་དུ་འབྱུང་བས་ན། ཉོན་མོངས་ཆུང་ངུའི་ས་པར་བཞག་གོ །མ་ངེས་པའི་སྡེ་ཚན་ནི། དབྱིག་བཤེས་ཀྱི་སྡོམ་ཚིག་ལས། རྟོག་དང་དཔྱོད་དང་འགྱོད་པ་དང་། །
གཉིད་དང་ཁོང་ཁྲོ་ཆགས་རྣམས་དང་། །
ང་རྒྱལ་ཐེ་ཚོམ་ཞེས་བྱ་བ། །
བརྒྱད་ནི་ངེས་པ་མིན་པར་བཤད། །
ཅེས་གསུངས་པ་ལྟར་གྱི་བརྒྱད་པོ་དེ་སྔར་གྱི་སྡེ་ཚན་ལྔ་པོ་གང་དུ་ཡང་མ་ངེས་པས་ན་མ་ངེས་པའི་སྡེ་ཚན་དུ་བཞག་གོ །འདི་བརྒྱད་ལ་དགེ་མི་དགེ་ལུང་མ་བསྟན་གསུམ་ཅི་རིགས་པ་ཡོད་དེ། ཁོང་ཁྲོ་ང་རྒྱལ་གཉིས་མི་དགེ་བ་གཙོ་ཆེ་ཡང་སྒྲིབ་ལུང་མ་བསྟན་ཡོད་དོ། །
བརྒྱད་པོ་དེ་དང་བཏགས་ཡོད་ཀྱི་ནང་ཚན་དུ་གྱུར་པའི་སེམས་བྱུང་ལྟ་བ་ནི་གཞུང་འདིར་དངོས་སུ་བསྟན་ཏེ། འདོད་པའི་དགེ་བའི་སེམས་ལ་ནི། །
རྟོག་དང་དཔྱོད་དང་བཅས་པའི་ཕྱིར། །
སེམས་ལས་བྱུང་བ་ཉི་ཤུ་གཉིས། །

ལ་ལ་དག་ཏུ་འགྱོད་པ་བསྣན། །
ཞེས་དང་། གཉིད་ནི་ཀུན་ལ་མི་འགལ་ཕྱིར། །
ཞེས་པས་མ་ངེས་པའི་དང་པོ་བཞི་བསྟན། ཉོན་མོངས་བཞི་དང་ཁྲོ་སོགས་དང་། །
ཞེས་པས་ཆགས་སྡང་གཉིས་དང་། ང་རྒྱལ་ཐེ་ཚོམ་དང་བཞི་བསྟན། ལྟ་དང་ལྡན་ལའང་ཉི་ཤུ་འབྱུང་ཞེས་པས་ལྟ་བ་ལོག་ལྟ་དང་། མཆོག་འཛིན་གྱི་ལྟ་བ་གཉིས་གྲངས་གཅིག་ཏུ་བྱས་ཏེ་བསྟན་ཏོ། །
དེ་ལྟར་བཤད་པའི་ལྟ་བ་མ་གཏོགས་ཞེ་དྲུག་པོ་དེ་ནི་གཞན་གྱི་ཆ་ལ་བཏགས་མ་དགོས་པར་རང་རྐྱ་ཐུབ་པས་ན་སེམས་བྱུང་

༼༡༠༦༽
ལྔས་ཡོད་པ་ཐ་སྙད་བྱས་སོ། །
བཏགས་ཡོད་ལྔ་ནི་གཏི་མུག་མེད་པ་དང་། ལྟ་བ་དང་། ཤེས་བཞིན་མ་ཡིན་པར་དང་གསུམ་ནི་ཤེས་རབ་ཉོན་མོངས་ཅན་ཡིན་པས་ཤེས་རབ་ལ་བཏགས་པའི་བཏགས་ཡོད། བརྗེད་ངས་ནི་དྲན་པ་ཉོན་མོངས་ཅན་དང་། རྣམ་གཡེང་ནི་ཏིང་ངེ་འཛིན་ཉོན་མོངས་པ་ཅན་ཡིན་པས་དེ་དག་ལ་བཏགས་པའི་བཏགས་ཡོད་ཡིན་ཏེ། སེམས་བྱུང་རྫས་ཡོད་དང་བཏགས་ཡོད་གཉིས་སུ་ཕྱེ་བའི་བཏགས་ཡོད་ཡིན་ནོ། །
སྤྱིར་རྫས་ཡོད་དང་བཏགས་ཡོད་མི་འགལ་ལོ། །
སྐྱེད་ཚལ་པས། ལོག་པར་མོས་པ་མོས་པ་ཉོན་མོངས་ཅན་ཡིན་པས། སེམས་བྱུང་བཏགས་ཡོད་དྲུག་ཅེས་བཤད་ཀྱང་། རོང་ཊཱིཀ་སོགས་ན་མི་གསལ་ཞིང་། ཀུན་མཁྱེན་ཆེན་པོས་བཏགས་ཡོད་ལྔ་བཤད་པ་ཡིན་ནོ། །
སེམས་བྱུང་ཐམས་ཅད་ལྔ་བཅུ་རྩ་གཅིག་ཏུ་འདུས་སམ་ཞེ་ན། མ་ངེས་ཏེ། མི་དགའ་བ་དང་། ཀླལ་བྱེད་པ་དང་། སེམས་ཞུམ་པ་ལ་སོགས་པ་གཞི་ཕྲན་ཚེགས་ལས་ཉི་ཤུ་རྩ་བཞི་བཤད་པ་ནི་ང་གཅིག་པོ་གང་དུ་ཡང་མ་ངེས་པའི་ཕྱིར་རོ། །
འདིར་ངོ་ཚ་མེད་པ་དང་ཁྲེལ་མེད་པ་ལ་ཁྱད་པར་ཅི་ཡོད་ཅེ་ན། ཡོན་ཏན་དང་ཡོན་ཏན་ཅན་རྣམས་ལ་མ་གུས་པ་ནི་ངོ་ཚ་མེད་པ་དང་། མི་དགེ་བ་ལ་འཇིགས་པར་མི་ལྟ་བ་ནི་ཁྲེལ་མེད་པ་ཡིན་ཞིང་། དེ་དེ་དག་ལས་ཟློག་པ་ནི་ངོ་ཚ་ཤེས་པ་དང་ཁྲེལ་ཡོད་པ་ཡིན་ཏེ། མ་གུས་ངོ་ཚ་མེད་ཁྲེལ་མེད། །
ཁ་ན་མ་ཐོ་འཇིགས་མི་ལྟ། །
ཞེས་གསུངས་པའི་ཕྱིར། གསུམ་པ་རྫས་བཏགས་ཀྱི་ཁྱད་པར་ནི་སྤྱིར་རྫས་ཡོད་ལ་རིགས་

༼༡༠༧༽
པས་དཔྱད་བཟོད་དུ་གྲུབ་པ་དང་། རྟག་ཅིང་བརྟན་པ་དང་། དོན་བྱེད་ནུས་པ་དང་། རང་རྐྱ་ཐུབ་པ་དང་བཞི་ལས། སེམས་བྱུང་རྫས་ཡོད་ནི་རང་དབང་དུ་བློའི་ཡུལ་དུ་གྱུར་པ་ཡིན་པས་རང་རྐྱ་ཐུབ་པའི་རྫས་ཡོད་ཡིན་ནོ། །
བཏགས་ཡོད་ལ་ཡང་ཀུན་ཏུ་བཏགས་པ་དང་། གནས་སྐབས་ལ་བཏགས་པ་དང་། གཞན་གྱི་ཆ་ལ་བཏགས་པ་དང་། དེ་ལས་གཞན་པ་ལ་བཏགས་པ་དང་བཞི་ལས་འདིར་བཤད་པའི་སེམས་བྱུང་བཏགས་ཡོད་རྣམས་ནི་གཞན་གྱི་ཆ་ལ་བཏགས་པ་བ་ཡིན་ཏེ། གཞན་ལ་ལྟོས་ནས་བློའི་ཡུལ་དུ་འགྱུར་བ་ཡིན་པས་སོ། །
བཞི་པ་གཙོ་འཁོར་གྱི་ཁྱད་པར་ནི། ཀུན་མཁྱེན་ཆེན་པོའི་གསུང་ལས། བྱེ་བྲག་ཏུ་སྨྲ་བས་རང་སྟོབས་ཀྱིས་དོན་གྱི་ངོ་བོ་ཙམ་འཛིན་པ་ནི་གཙོ་སེམས་དང་། གཞན་སྟོབས་ཀྱིས་དོན་གྱི་ཁྱད་པར་སིམ་གདུང་ལ་སོགས་པ་འཛིན་པ་ནི་སེམས་ལས་བྱུང་བ་ཡིན་ཞེས་འདོད་དེ། དཔེར་ན་སྔོན་འཛིན་མིག་གི་རྣམ་པར་ཤེས་པས་སྔོ་ཙམ་འཛིན་པ་ནི་རང་སྟོབས་ཀྱིས་ཡིན་ཞིང་། དེའི་འཁོར་གྱི་ཚོར་བ་ལ་སོགས་པས་སྔོན་པོ་ཡིད་དུ་འོང་བ་ལ་སོགས་པ་འཛིན་པ་ནི་གཞན་སྔོན་པོ་འཛིན་པའི་མིག་གི་རྣམ་པར་ཤེས་པའི་སྟོབས་ཀྱིས་ཡིན་ཏེ། རྣམ་ཤེས་གཞན་གྱི་འཁོར་དུ་བྱུང་བའི་ཚེ། དེ་འཛིན་པར་མ་ངེས་པའི་ཕྱིར། ཞེས་བཞེད་དོ། །
དོན་གྱི་ངོ་བོ་ཙམ་རིག་པ་གཙོ་སེམས་དང་། དོན་གྱི་ཁྱད་པར་རིག་པ་སེམས་བྱུང་དུ་འདོད་པ་དག་ལ་ཀུན་མཁྱེན་རོང་སྟོན་ཆེན་པོའི་གསུང་ལས། དེ་ལྟར་ན་དོན་གྱི་ངོ་བོ་དང་

༼༡༠༨༽
ཁྱད་པར་རྫས་གཅིག་གམ་ཐ་དད་ཡིན། རྫས་གཅིག་ན་སེམས་སེམས་བྱུང་གཉིས་ཀས་གཉིས་ཀ་རིག་པས། སེམས་ཀྱང་སེམས་བྱུང་དུ་ཐལ་ཞིང་། སེམས་བྱུང་ཡང་སེམས་སུ་ཐལ་བས་དེ་གཉིས་ཀྱི་ཁྱད་པར་མི་ཕྱེད་དོ། །
རྫས་ཐ་དད་ན་དམིགས་པ་སོ་སོར་སོང་བས་ཡུལ་གཅིག་ལ་དམིགས་པའི་དམིགས་པ་མཚུངས་པ་མ་ཡིན་པར་ཐལ་ལོ། །
ཞེས་སོགས་ཀྱི་དཔྱད་པ་མཛད་ནས། རང་གི་བཞེད་པ་ནི་སེམས་དང་སེམས་བྱུང་གཉིས་དམིགས་པ་གཅིག་ལ་རྣམ་པ་མཚུངས་པར་སྐྱེ་ཡང་སེམས་ལ་འཛིན་སྟངས་མི་འདྲ་བའི་ཁྱད་པར་མེད་པས། དེ་ལ་དོན་མཐོང་རྣམ་པར་ཤེས། །
ཞེས་གསུངས་སོ། །
སེམས་བྱུང་ལ་གཙོ་སེམས་ལས་ལྷག་པའི་འཛིན་སྟངས་མི་འདྲ་བ་རེ་རེ་ཡོད་དེ། ཚོར་བས་ཉམས་སུ་མྱོང་བའི་ཚུལ་གྱི་རིག འདུ་ཤེས་ཀྱིས་མཚན་མར་འཛིན་པའི་ཚུལ་གྱིས་རིག་པས། དེ་ཡི་ཁྱད་པར་སེམས་ལས་བྱུང་། །
ཞེས་གསུངས་སོ་ཞེས་བཞེད་དོ། །
དེ་ལ་རྟོག་གེའི་གཞུང་ལས། དེ་ཕྱིར་དངོས་པོ་མཐོང་བ་ཡིས། །
ཡོན་ཏན་མཐའ་དག་མཐོང་བ་ཉིད། །
ཅེས་དང་། སྣང་བས་འཇུག་ལ་རེས་འཇོག་མེད། །
ཅེས་པའི་འགྲེལ་པར། གང་ངོ་བོ་དབྱེར་མེད་ཀྱི་རྫས་གཅིག་པ་མངོན་སུམ་གྱིས་མཐོང་མ་མཐོང་གི་ཆ་གཉིས་མེད་པས་ཁྱབ། ཅེས་སོགས་གསུངས་པའི་དོན། དབང་ཤེས་མ་འཁྲུལ་བ་དང་། ཡིད་ཤེས་མ་འཁྲུལ་བ་གཉིས་ཀྱིས་རང་རང་གི་རྟོགས་བྱའི་དོན་གྱི་ངོ་བོ་མངོན་སུམ་དུ་མཐོང་བ་ན་དོན་གྱི་ཁྱད་པར་མཐའ་

༼༡༠༩༽
དག་ཀྱང་མངོན་སུམ་དུ་མཐོང་དགོས་པ་ནི་རིགས་པའི་རྗེས་འབྲང་གི་མདོ་སྡེ་པའི་ལུགས་ཡིན་ལ། མཛོད་དང་དབུས་མཐའ་གཉིས་ནི་དགོངས་པ་མཐུན་པར་གཙོ་སེམས་ཀྱིས་དོན་གྱི་ངོ་བོ་ཙམ་ལས་དོན་གྱི་ཁྱད་པར་མ་རིག་ལ། སེམས་བྱུང་གིས་དོན་གྱི་ངོ་བོ་དང་ཁྱད་པར་གཉིས་ཀ་རིག དེ་ཡང་གཞན་སྟོབས་ཀྱིས་ཡིན་ཏེ། གཞན་གཙོ་སེམས་ཀྱི་མཐུ་ལས་དེ་ལྟར་རིག་པས་ན་སེམས་ལས་བྱུང་བ་ཞེས་པའི་ཐ་སྙད་ཀྱང་བྱས་པ་ཡིན་ཏེ། འདིའི་རྒྱུ་མཚན་འོག་ཏུ་འབྱུང་ངོ་། །
དེ་ལྟར་ན་སེམས་དང་སེམས་བྱུང་གཉིས་སྤྱིར་དམིགས་པ་དང་རྣམ་པར་མཚུངས་པ་ཡིན་ཏེ། དཔེར་ན་སྔོན་འཛིན་མིག་གིས་རྣམ་པར་ཤེས་པ་དང་། དེའི་འཁོར་དུ་བྱུང་བའི་སེམས་བྱུང་གཉིས་དམིགས་པ་སྔོན་པོ་ལ་དམིགས་ཤིང་། རྣམ་པར་ཡང་སྔོན་པོའི་རྣམ་ལྡན་དུ་སྐྱེས་པར་མཚུངས་པའི་ཕྱིར། སྤྱིར་དམིགས་པ་དང་རྣམ་པར་མཚུངས་པ་ཡང་དོན་འདིའི་དབང་དུ་བྱས་པ་ཡིན། བྱེ་བྲག་གི་དམིགས་པ་དང་རྣམ་པ་མཚུངས་པ་མ་ཡིན་ཏེ། སྔོན་འཛིན་མིག་གི་རྣམ་པར་ཤེས་པས་ནི་སྔོན་པོ་ཙམ་ལས་སྔོན་པོའི་ཁྱད་པར་ལ་མ་དམིགས་ཤིང་། ཁྱད་པར་གྱི་རྣམ་པར་ཅན་དུ་སྐྱེས་པ་མ་ཡིན། རྣམ་ཤེས་དེའི་འཁོར་དུ་བྱུང་བའི་སེམས་བྱུང་ཚོར་བ་སོགས་ནི། དེའི་ཁྱད་པར་ལ་གཙོ་བོར་དམིགས་ཤིང་ཁྱད་པར་ཅན་རྣམ་ལྡན་དུ་སྐྱེས་པའི་ཕྱིར། དོན་འདི་དག་ནི་མཛོད་ཀྱི་འགྲེལ་བཤད་སྔར་དྲངས་པ་དེས་གཙོ་སེམས་ཀྱིས་དོན་གྱི་ངོ་བོ་ཙམ་རིག་ཅིང་། དོན་གྱི་ཁྱད་པར་ནི་

༼༡༡༠༽
མ་རིག་པ་དངོས་སུ་བསྟན་ཅིང་། དེའི་ཤུགས་ལས་སེམས་བྱུང་གི་གཙོ་བོར་དོན་གྱི་ཁྱད་པར་རིག་པར་བསྟན། དེ་དང་དབུས་མཐའ་ནས་དྲངས་པའི་ཚིག་གཉིས་པོ་དེ་དགོངས་དོན་གཅིག་ཏུ་མཐུན་པ་ལ་སུས་ཀྱང་སྙོན་འདིང་རྒྱུ་མེད་པར་འདྲ་སྙམ་དུ་སེམས་སོ། །
ལྔ་པ་ཁམས་དང་སའི་ཁྱད་པར་ནི། སྡེ་ཚན་དང་པོ་གསུམ་དང་། ལྔ་པའི་རྒྱགས་པ་དང་། མ་ངེས་པའི་སྡེ་ཚན་གྱི་ཆགས་པ་དང་། ང་རྒྱལ་དང་། ཐེ་ཚོམ་རྣམས་ནི་ཁམས་གསུམ་ཆར་ན་ཡོད། སྡེ་ཚན་བཞི་པའི་ངོ་ཚ་ཁྲེལ་མེད་གཉིས་པོ་དང་། ལྔ་པའི་གཡོ་སྒྱུ་རྒྱགས་དང་གསུམ་མ་གཏོགས་པའི་ཁྲོ་བ་སོགས་གཞན་བདུན་དང་། མ་ངེས་པའི་སྡེ་ཚན་གྱི་གཉིས་དང་། འགྱོད་པ་དང་། ཁོང་ཁྲོ་རྣམས་ནི་འདོད་ཁམས་ཁོ་ན་ལ་ཡོད། ལྔ་པའི་སྡེ་ཚན་གྱི་གཡོ་སྒྱུ་གཉིས་དང་། མ་ངེས་པའི་རྟོག་པ་དང་དཔྱོད་པ་ནི་འདོད་པ་དང་བསམ་གཏན་དང་པོ་ན་ཡོད། དེ་ཡང་སྐབས་འདིའི་རྟོག་པ་ནི་སེམས་རྩིང་པའི་རྣམ་པ་ཅན་གྱི་རྟོག་པ་ནི་ཡིན་པས། བསམ་གཏན་དང་པོའི་དངོས་གཞི་ཙམ་པོ་མན་ཆད་ན་ཡོད་ཀྱང་དངོས་གཞི་ཁྱད་པར་ཅན་ན་མེད། དཔྱོད་པ་ནི་སེམས་ཞིབ་པའི་རྣམ་པ་ཅན་གྱི་རྟོག་པ་ཡིན་པས་དང་པོའི་དངོས་གཞི་ཁྱད་པར་ཅན་ན་ཡོད་ཀྱང་། དེའི་གོང་ན་བསམ་གཏན་གཉིས་པ་སོགས་ན་མེད་དེ། དེ་ལས་འགྱོད་གཉིད་མི་དགེ་རྣམས། །

བསམ་གཏན་དང་པོ་དག་ན་མེད། །
རྟོག་པའང་བསམ་གཏན་ཁྱད་པར་ཅན། །
དེ་ཡི་གོང་ན་དཔྱོད་པ་ཡང་། །
ཞེས་གསུངས་པའི་ཕྱིར། 

༼༡༡༡༽
སྐབས་འདིའི་མི་རྟོག་པ་ལ་རང་འགྲེལ་ལས། ངོ་བོ་ཉིད་ཀྱི་རྣམ་པར་རྟོག་པ་ཞེས་བཤད། འོན་ཀྱང་སྒྲ་དོན་འདྲེས་འཛིན་གྱི་རྟོག་པ་ཡིན་པས་མ་ཁྱབ་སྟེ། རྟོག་དཔྱོད་གཉིས་ཀྱིས་ཟླས་ཕྱེ་བའི་རྟོག་པ་དང་། དབང་པོའི་རྣམ་ཤེས་ཀྱི་འཁོར་དུ་བྱུང་བའི་སེམས་བྱུང་གི་གཞི་མཐུན་ཡོད་པའི་ཕྱིར་དང་། བསམ་གཏན་དང་པོའི་དངོས་གཞི་ཙམ་པོ་ལ་བརྟེན་པའི་རྣལ་འབྱོར་མངོན་སུམ་དེ་ཡང་སེམས་རྩིང་པའི་རྣམ་པ་ཅན་གྱི་རྟོག་པ་དང་བཅས་པ་ཡིན་པར་ཀུན་མཁྱེན་བླ་མས་སྡེ་བདུན་རབ་གསལ་ལས་བཤད་པའི་ཕྱིར། དྲུག་པ་རྣམ་ཤེས་གང་གི་འཁོར་དུ་གང་འབྱུང་བ་ནི། སྡེ་ཚན་དང་པོ་བཞི་དང་། མ་ངེས་པའི་སྡེ་ཚན་གྱི་རྟོག་དཔྱོད་གཉིས་དང་ཆགས་སྡང་གཉིས་རྣམས་ནི་རྣམ་ཤེས་དྲུག་ཅར་གྱི་འཁོར་དུ་ཅི་རིགས་པར་འབྱུང་། གཞན་རྣམས་ནི་ཡིད་ཀྱི་རྣམ་ཤེས་ཁོ་ནའི་འཁོར་དུ་འབྱུང་ངོ་། བདུན་པ་གོ་རིམ་ནི། སྡེ་ཚན་དང་པོ་ནི་གཙོ་སེམས་ཐམས་ཅད་ཀྱི་འཁོར་དུ་འབྱུང་བས་ཁྱབ་ཆེས་པས་ན་དང་པོར་བསྟན། དེ་ནས་དགེ་བ་དང་མི་དགེ་བའི་ས་མང་པོ་ནི་མཆོག་དམན་གྱི་རིམ་པས་གཉིས་པ་དང་གསུམ་པར་བསྟན། ཉོན་མོངས་ཆེན་པོ་དང་ཆུང་ངུའི་ས་མང་པོ་ཉིད་ནི་རྩ་ཉོན་དང་ཉེ་ཉོན་གྱི་རིམ་པས་སྔར་གྱི་དེ་དག་གི་རྗེས་སུ་སྡེ་ཚན་བཞི་པ་དང་ལྔ་པར་བསྟན་ནོ། །
བརྒྱད་པ་སྒྲ་དོན་ནི། གཙོ་སེམས་དེ་བདག་རྐྱེན་དབང་པོ་དེ་དང་དེ་ལ་བརྟེན་པ་དང་། དམིགས་པ་ཡུལ་དེ་དང་དེ་ལ་དམིགས་པའི་སྟོབས་སམ་མཐུ་ལས་དེའི་འཁོར་གྱི་སེམས་བྱུང་ཡང་གཙོ་སེམས་དེ་བདག་རྐྱེན་གང་

༼༡༡༢༽
ལ་བརྟེན་པ་དེ་ལ་བརྟེན་ཞིང་། དམིགས་པ་གང་ལ་དམིགས་པ་དེ་ལ་དམིགས་པས་ན་སེམས་ལས་བྱུང་བ་ཞེས་བྱ་སྟེ། བ་གླང་དང་ལྡན་པའི་ཤིང་རྟ་ལ་བ་གླང་གི་ཤིང་རྟ་ཞེས་པ་བཞིན་དུ་སེམས་ཀྱི་མཐུ་ལས་བྱུང་བ་ལ་སེམས་ལས་བྱུང་བ་ཞེས་བར་གྱི་ཚིག་མི་མངོན་པ་ཡིན་ནོ། །
དེ་སྐད་དུ་རོང་སྟོན་ཆེན་པོའི་གསུང་ལས། མིག་གི་རྣམ་ཤེས་ནི་མིག་ཁོ་ན་ལ་བརྟེན་པ་དང་། གཟུགས་ཁམས་ཁོ་ན་ལ་དམིགས་པ་ཡིན་ལ། སེམས་བྱུང་ཚོར་བ་སོགས་ནི་གཙོ་བོ་དེ་མིག་ལ་བརྟེན་པ་དང་། གཟུགས་ལ་དམིགས་པའི་མཐུ་ལས་མིག་ལ་བརྟེན་པ་དང་། གཟུགས་ལ་དམིགས་པ་ཡིན་གྱི་རང་དབང་དུ་ནི་མ་ཡིན་པས་མིག་གི་རྣམ་ཤེས་ཞེས་ཐ་སྙད་མ་བྱས་ཤིང་མིག་ལ་བརྟེན་པ་དང་གཟུགས་ཡུལ་ཅན་དུ་འགྱུར་བ་རྣམ་ཤེས་ལ་རག་ལས་པས་སེམས་ལས་བྱུང་བ་ཞེས་བྱའོ། །
དཔེར་ན་གྲོང་དཔོན་རང་སྟོབས་ཀྱིས་གྲོང་ལ་དབང་བྱེད་ལ། བྲན་ནི་རང་དབང་གིས་མ་ཡིན་པར་གྲོང་དཔོན་ལ་བརྟེན་པའི་སྒོ་ནས་དབང་བྱེད་པ་བཞིན་ནོ། །
ཞེས་གསུངས་སོ། །
གསུམ་པ་ལྡན་མིན་འདུ་བྱེད་བཤད་པ་ལ། མཚན་ཉིན་དང་དབྱེ་བ། རྫས་སུ་གྲུབ་པའི་སྒྲུབ་བྱེད་དང་གསུམ་ལས། དང་པོ་ནི། ངོ་མཚར་གསུམ་ལྡན་ལས། སེམས་དང་ལྡན་པ་མ་ཡིན་པའི་འདུ་བྱེད་དེ་ལྡན་མིན་འདུ་བྱེད་ཀྱི་མཚན་ཉིད་ཡིན་ཏེ། ལྡན་པ་མིན་པ་ཞེས་པས་མཚུངས་ལྡན་དང་། འདུ་བྱེད་ཅེས་པས་ཕུང་པོ་གཞན་བཞི་དང་འདུས་མ་བྱས་སེལ་ལོ། །
ཞེས་གསུངས་པ་ནི་གནད་དམ་པའོ། །
ཁ་ཅིག་སེམས་དང་མཚུངས་པར་མི་ལྡན་ཞིང་

༼༡༡༣༽
གཟུགས་ཅན་མ་ཡིན་པའི་འདུས་བྱས་དེ་ལྡན་མིན་འདུ་བྱེད་ཀྱི་མཚན་ཉིད་ཡིན་ཟེར་བ་མི་འཐད་དེ། འོ་ན་སེམས་ཆོས་ཅན། མཚོན་བྱ་དེར་ཐལ། མཚན་ཉིད་དེའི་ཕྱིར། སེམས་དང་མཚུངས་པར་ལྡན་པ་མིན་པར་གང་ཞིག གཟུགས་ཅན་མ་ཡིན་པའི་འདུས་བྱས་ཡིན་པའི་ཕྱིར། ཟུར་དང་པོ་གྲུབ་སྟེ། སེམས་སེམས་དང་མཚུངས་པར་ལྡན་པ་ལ་ཤེས་བྱེད་མེད་པའི་ཕྱིར། དེ་ལྟར་ན་མཚུངས་ལྡན་དང་གཟུགས་ཅན་གང་རུང་མ་ཡིན་པའི་འདུས་བྱས་དེ་ལྡན་མིན་འདུ་བྱེད་ཀྱི་མཚན་ཉིད་དུ་བཞག་ཀྱང་འགལ་བ་མེད་དོ། །

གཉིས་པ་དབྱེ་བ་ལ། སྤྱིར་བསྟན་པ་དང་། སོ་སོར་བཤད་པ་གཉིས། དང་པོ་ནི། ཐོབ་དང་མ་ཐོབ་སྐལ་མཉམ་དང་། །
འདུ་ཤེས་མེད་སྙོམས་འཇུག་དག་དང་། །
སྲོག་དང་མཚན་ཉིད་རྣམས་དང་ནི། །
མིང་གི་ཚོགས་ལ་སོགས་པ་ཡང་། །
ཞེས་གསུངས་པ་ལྟར་དེ་ལ་དབྱེ་ན། རེ་ཞིག་ཐོབ་པ་དང་མ་ཐོབ་པ་ལ་སོགས་པ་བཅུ་བཞིར་ཡོད་དེ། ཐོབ་བྱའི་ཆོས་དེ་གང་ཟག་དེ་ལ་ལྡན་པར་བྱེད་པའི་རྫས་གཞན་ཞིག་ལ་ཐོབ་པ་ཞེས་འཇོག་གོ །དཔེར་ན་གླང་ལ་ཁལ་ལྡན་པར་བྱེད་པའི་ཐག་པ་ལྟ་བུའོ། །
དེ་བཞིན་དུ་ཆོས་དེ་གང་ཟག་དེ་ལ་ལྡན་པ་ལ་གེགས་བྱེད་པ་ལ་མ་ཐོབ་པ། རིགས་མཐུན་འདྲ་བར་བྱེད་པའི་རྫས་ལ་སྐལ་མཉམ། སོ་སོ་སྐྱེ་བོའི་གང་ཟག་གི་སེམས་སེམས་བྱུང་འགོག་པར་བྱེད་པའི་རྫས་ལ་འདུ་ཤེས་མེད་པ་པ་དང་དེའི་སྙོམས་འཇུག འཕགས་པའི་གང་ཟག་གི་སེམས་སེམས་བྱུང་འགོག་པའི་རྫས་ལ་འགོག་པའི་སྙོམས་འཇུག 

༼༡༡༤༽
ཕུང་པོའི་རིགས་མཐུན་གནས་པར་བྱེད་པའི་རྫས་ལ་སྲོག་གི་དབང་པོ། འདུས་བྱས་སྤྱི་ཙམ་གྱི་འཇོག་བྱེད་ཀྱི་དབང་དུ་བྱས་པ་ལ་སྐྱེ་བ། རྒ་བ། གནས་པ། མི་རྟག་པ་དང་བཞི། དོན་རྗོད་བྱེད་ཀྱི་དབང་དུ་བྱས་པ་ལ་མིང་ཚིགས་ཡི་གེའི་ཚོགས་གསུམ་བཞག་པ་ཡིན་ནོ། །
ལྡན་མིན་འདུ་བྱེད་ཐམས་ཅད་བཅུ་བཞི་པོ་འདིར་མ་ངེས་ཏེ། གནས་བཞི་པར། དགེ་འདུན་དབྱེན་ནི་མི་འཕྲོད་པའི། །
རང་བཞིན་ལྡན་པ་མ་ཡིན་ཆོས། །
ཞེས་གསུངས་པས་དགེ་འདུན་ཚོགས་གཉིས་ཕན་ཚུན་དགོངས་པ་མི་མཐུན་པའི་རང་བཞིན་དེ་ཡང་ལྡན་མིན་འདུ་བྱེད་དུ་བསྟན་པའི་ཕྱིར། མངོན་པ་གོང་མར་བཅུ་བཞི་པོ་འདིའི་སྟེང་དུ་འཇུག་པ་དང་འབྲེལ་པ་ལ་སོགས་པའི་དགུ་བསྣན་ཏེ་ཉེར་གསུམ་གསུངས། གཞན་ཡང་ལས་ཀྱི་འབྲས་བུ་ཆུད་མི་ཟ་བ་སོགས་ཀྱང་ལྡན་མིན་འདུ་བྱེད་ཡིན་ཞིང་། མདོར་ལྡན་མིན་འདུ་བྱེད་བདུན་བརྒྱ་རང་བཀའ་སྩལ་ཏོ་ཞེས་རོང་སྟོན་ཆེན་པོས་གསུངས་སོ། །
གཉིས་པ་སོ་སོར་བཤད་པ་ལ་ཐོབ་པ་བཤད། མ་ཐོབ་པ་བཤད་པ་སོགས་བཅུ་བཞི་ལས། དང་པོ་ནི། ཐོབ་པ་རྙེད་དང་ལྡན་པའོ། །
ཞེས་གསུངས་པ་ལྟར། ཐོབ་པ་ལ་དབྱེ་ན། རྙེད་པའི་ཐོབ་པ་དང་། ལྡན་པའི་ཐོབ་པ་གཉིས་སུ་ཡོད། དང་པོ་ལ་སྔར་ཐོབ་མ་མྱོང་བ་ལས་གསར་དུ་རྙེད་པའི་ཐོབ་པ་དང་། སྔར་ཐོབ་མྱོངས་ཀྱང་རྣམ་པ་ཉམས་པ་ལས་གསར་དུ་རྙེད་པའི་ཐོབ་པ་གཉིས་སུ་ཡོད། དང་པོའི་མཚན་གཞི་ནི། མཐོང་ལམ་སྐད་ཅིག་མ་དང་པོ་

༼༡༡༥༽
སྐྱེས་པའི་ཚེ། དེའི་ཐོབ་པ་དང་། དེའི་ཐོབ་པའི་ཐོབ་པ་འབྱུང་བ་ལྟ་བུ་ཡིན་ཏེ། སྔོན་སོ་སྐྱེའི་གནས་སྐབས་སུ་ཆོས་བཟོད་སོགས་ཀྱི་ཟག་མེད་ཀྱི་ལམ་སྐྱེ་མ་མྱོང་བའི་ཕྱིར། གཉིས་པའི་མཚན་གཞི་ནི། འདོད་པའི་རྟེན་ཅན་གྱི་གང་ཟག་གིས་བསམ་གཏན་གྱི་སྙོམས་འཇུག་སྐད་ཅིག་དང་པོ་ཐོབ་པའི་ཚེ། དེའི་ཐོབ་པ་དང་ཐོབ་པའི་ཐོབ་པར་འབྱུང་བ་ལྟ་བུ་ཡིན་ཏེ། བསམ་གཏན་གྱི་སྙོམས་འཇུག་རྒྱུད་ལ་སྐྱེ་མ་མྱོང་བའི་སེམས་ཅན་མི་སྲིད་པས་དེའི་སྙོམས་འཇུག་སྐད་ཅིག་དང་པོ་སྐྱེས་པའི་ཚེ་སྔར་ཐོབ་མྱོང་བ་ཉམས་པ་ལས་སླར་གསར་དུ་ཐོབ་པ་ཡིན་པའི་ཕྱིར། དེ་སྐད་དུ་གང་སྤེལ་ལས། སྔར་མ་ཐོབ་པ་རྣམས་ཀྱི་ཐོབ་པ་གང་ཡིན་པ་དེ་ནི་ཞེས་ཁྱད་པར་དུ་བསྟན་པ་ནི་སྔར་གྱི་དང་པོར་ཐོབ་པ་སྐྱེས་པ་ནི་རྙེད་པ་ཡིན་པའི་ཕྱིར་ཞེས་གསུངས་སོ། །
གཉིས་པ་ལྡན་པའི་ཐོབ་པ་ལ་ཡང་སྔ་མའི་རྒྱུན་ལྡན་པའི་ཐོབ་པ་དང་། ཡེ་ནས་ལྡན་པའི་ཐོབ་པ་གཉིས། དང་པོ་ནི། ཟག་མེད་ཀྱི་ལམ་སྐད་ཅིག་མ་གཉིས་པ་ཕན་ཆད་དང་། བསམ་གཏན་གྱི་སྙོམས་འཇུག་སྐད་ཅིག་གཉིས་པ་ཕན་ཆད་དུ་རང་རང་གི་ཐོབ་པ་དང་། ཐོབ་པའི་ཐོབ་པ་རྣམས་དང་། སྐད་ཅིག་མ་སྔ་མའི་ཐོབ་པ་དང་ཐོབ་པའི་ཐོབ་པ་ཡང་སྐད་ཅིག་གཉིས་པ་ཕན་ཆད་དུ་ཡོད་པ་རྣམས་ཀྱང་ཐོབ་ནས་ལྡན་པའི་ཐོབ་པ་ཡིན་ཏེ། ཐོབ་བྱའི་ཆོས་ཀྱི་རིགས་སྔ་ནས་ལྡན་པའི་ཐོབ་པ་ཡིན་པའི་ཕྱིར། ཡེ་ནས་ལྡན་པའི་ཐོབ་པ་ནི་སོ་སོ་སྐྱེ་བོའི་གང་ཟག་རྣམས་ལ་

༼༡༡༦༽
སྲིད་རྩེའི་ཉོན་མོངས་ལྡན་པའི་ཐོབ་པ་ལྟ་བུ་ཡིན་ཏེ། སོ་སྐྱེའི་གནས་སྐབས་སུ་སྲིད་རྩེའི་ཉོན་མོངས་དང་མི་ལྡན་པའི་སྐབས་ནམ་ཡང་མེད་པའི་ཕྱིར། སྤྱིར་སྲིད་རྩེའི་ཉོན་མོངས་ཀྱི་ཐོབ་པ་ལ་ཡེ་ནས་ལྡན་པའི་ཐོབ་པ་ཡིན་པས་ནི་མ་ཁྱབ་སྟེ། དགྲ་བཅོམ་པའི་འབྲས་བུ་ལས་ཉམས་ནས་ཕྱིར་མི་འོང་དུ་གྱུར་པ་ལ་སྲིད་རྩེའི་ཉོན་མོངས་ཀྱི་ཐོབ་པ་འབྱུང་བ་ནི། སྐད་ཅིག་དང་པོར་རྣམ་པར་ཉམས་པ་ལས་རྙེད་པ་དང་། སྐད་ཅིག་གཉིས་པ་ཕན་ཆད་དུ་དེའི་ཐོབ་པ་དེ་རྒྱུན་ལྡན་པའི་ཐོབ་པར་འགྱུར་བའི་ཕྱིར། འདིར་དོགས་པ་འདི་ལྟ་བུ་ཞིག་འབྱུང་སྟེ། མཐོང་ལམ་ལ་ཐོབ་པ་སྔར་སྐྱེས་ཡོད་པས་དེ་སྐད་ཅིག་མ་དང་པོའི་ཐོབ་པ་སྔར་སྐྱེས་དེ་སོ་སྐྱེའི་གནས་སྐབས་སུ་འབྱུང་བ་ལས་འོས་མེད་ཅིང་། མཐོང་ལམ་གྱི་ཐོབ་པ་སོ་སྐྱེའི་གནས་སྐབས་ན་ཡོད་པ་དེ། རྙེད་ཐོབ་ཡིན་ནམ། ལྡན་ཐོབ་ཡིན། དང་པོ་ལྟར་ན་སོ་སྐྱེའི་གནས་སྐབས་སུ་མཐོང་ལམ་གསར་དུ་རྙེད་པའི་ཐོབ་པ་ཡོད་པར་འགྱུར། དེ་ཡོད་ན་སོ་སྐྱེའི་གནས་སྐབས་སུ་མཐོང་ལམ་ཡོད་པར་འགྱུར་བས་ཧ་ཅང་ཐལ། ལྡན་ཐོབ་ཡིན་ན་རྒྱུན་ལྡན་པ་ཡིན་ནམ། ཡེ་ནས་ལྡན་པའི་ཐོབ་པ་ཡིན། རྒྱུན་ལྡན་པ་ནི་མ་ཡིན་ཏེ། སོ་སྐྱེའི་གནས་སྐབས་ཀྱི་ཐོབ་པ་དེའི་སྔ་རོལ་དུ་མཐོང་ལམ་སྔར་སྐྱེས་པ་མེད་པའི་ཕྱིར། ཡེ་ནས་ལྡན་པ་ཡང་ག་ལ་ཡིན་ཏེ། སོ་སྐྱེའི་གནས་སྐབས་སུ་སྲིད་ཉོན་ལྟ་བུ་ཡེ་ནས་ལྡན་པ་ཡིན་གྱི། ཟག་མེད་ཀྱི་ལམ་ཡེ་ནས་མི་ལྡན་པ་ཡིན་པའི་ཕྱིར། ཟེར་དུ་བྱུང་ན། 

༼༡༡༧༽
ལན་ཅི་འདེབས་དཔྱོད་ལྡན་དག་གིས་དཔྱོད་པར་བྱའོ། །
ཁ་ཅིག་རྙེད་ཐོབ་དང་ལྡན་ཐོབ་གཉིས་ལ་ཁྱད་པར་ཆེར་མེད་དེ། ཟག་མེད་ཀྱི་ལམ་སྐད་ཅིག་མ་དང་པོའི་དུས་སུ་སྐྱེས་པའི་སྐད་ཅིག་དང་པོའི་ཐོབ་པ་དེ་རྙེད་ཐོབ་དང་ལྡན་ཐོབ་གཉིས་ཀ་ཡིན་པའི་ཕྱིར། དེ་རྙེད་ཐོབ་ཡིན་ཏེ། ཟག་མེད་ཀྱི་ལམ་སྐད་ཅིག་དང་པོ་ལ་གནས་པའི་འཕགས་པ་དེས་ཟག་མེད་ཀྱི་ལམ་སྔར་མ་ཐོབ་པ་ལས་གསར་དུ་རྙེད་པ་ཡིན་པའི་ཕྱིར་ཏེ། དེ་ལྟ་བུའི་འཕགས་པ་དེ་ཟག་མེད་ཀྱི་ལམ་ཐོབ་མ་ཐག་པ་ཡིན་པའི་ཕྱིར། ཡང་དེ་ལྡན་ཐོབ་ཀྱང་ཡིན་ཏེ། སྡུག་བསྔལ་ཆོས་བཟོད་ཀྱི་ཚེ་དེའི་སྐད་ཅིག་དང་པོ་དེ་ལྡན་པའི་ཕྱིར་ཏེ། ཀུན་ཤེས་བྱེད་པའི་དབང་ལྡན་ལ། །
བཅུ་གསུམ་དག་དང་ལྡན་པ་ཡིན། །
ཞེས་ཟག་མེད་སྐད་ཅིག་མ་དང་པོའི་གནས་སྐབས་ན་ཀུན་ཤེས་བྱེད་པའི་དབང་པོ་དང་ལྡན་པར་བཤད་པའི་ཕྱིར་ཞེས་ཟེར་བ་མི་འཐད་དེ། སྔར་གྱི་རྩོད་གཞི་དེ་ཆོས་ཅན། ཁྱོད་ཐོབ་ཟིན་ནས་རྒྱུན་ལྡན་པའི་ཐོབ་པ་ཡིན་པར་ཐལ། ལྡན་པའི་ཐོབ་པ་གང་ཞིག ཡེ་ནས་ལྡན་པའི་ཐོབ་པ་མ་ཡིན་པའི་ཕྱིར། རྟགས་ཁས། གང་སྤེལ་ལས། ཐོབ་ཟིན་པ་རྣམས་ཀྱི་ཐོབ་པ་གང་ཞིག སྐད་ཅིག་གཉིས་པ་ལ་སོགས་པ་ན་ཡོད་པ་དེ་ནི་ལྡན་པ་སྟེ། ཞེས་དང་། རང་འགྲེལ་ལས་ཀྱང་ཐོབ་ནས་ལྡན་པའོ་ཞེས་གསུངས་པ་འཐད་པའི་ཕྱིར། གོང་དུ་འདོད་ན། དེ་མ་ཡིན་པར་ཐལ། ཐོབ་བྱའི་ཆོས་དེ་ཐོབ་མ་ཐག་པའི་གནས་སྐབས་སུ་སྐྱེས་པའི་ཐོབ་པ་ཡིན་པའི་ཕྱིར་ཏེ། ཆོས་ཅན་ཡིན་པའི་ཕྱིར། གཞན་ཡང་རྙེད་ཐོབ་

༼༡༡༨༽
དང་ལྡན་པའི་ཐོབ་པ་གཅིག་ན། སོ་སོ་སྐྱེ་བོ་ལ་ལྡན་པའི་སྲིད་རྩེའི་ཉོན་མོངས་ཀྱི་ཐོབ་པ་ཆོས་ཅན། རྙེད་ཐོབ་ཡིན་པར་ཐལ། ལྡན་ཐོབ་ཡིན་པའི་ཕྱིར་ཏེ། ཡེ་ནས་ལྡན་པའི་ཐོབ་པ་ཡིན་པའི་ཕྱིར། གོང་དུ་འདོད་ན། དེ་མ་ཡིན་པར་ཐལ། སྔར་ཐོབ་མ་མྱོང་བ་ལས་གསར་དུ་རྙེད་པའི་ཐོབ་པ་ཡང་མ་ཡིན། སྔར་ཐོབ་མྱོང་བ་རྣམ་པར་ཉམས་པ་ལས་གསར་དུ་རྙེད་པའི་ཐོབ་པ་ཡང་མ་ཡིན་པའི་ཕྱིར། རྟགས་ཆོས་ཅན་གྱིས་གྲུབ། ཁྱབ་སྟེ་རང་འགྲེལ་ལས། ཐོབ་པ་ནི་རྣམ་པ་གཉིས་ཏེ། མ་ཐོབ་པ་དང་རྣམ་པར་ཉམས་པ་ལས་རྙེད་པ་དང་ཞེས་པས་རྙེད་ཐོབ་བསྟན། དེའི་རྗེས་དེ་མ་ཐག ཐོབ་ནས་ལྡན་པའོ། །

ཞེས་པས་ལྡན་ཐོབ་བསྟན་པ་གང་ཞིག དེ་ལྟར་བསྟན་ན་དེ་གཉིས་ཐ་དད་དུ་འཆད་རིགས་པའི་ཕྱིར། དེས་ན་དེ་གཉིས་ནི། ཐ་དད་ཅིང་འགལ་བ་ཡིན་ཏེ། རྒྱལ་སྲས་མ་ལས། ཐོབ་པ་ཞེས་བྱ་བ་ནི་སྤྱིའི་མིང་ཡིན་ནོ། །
རྙེད་པ་དང་ལྡན་པ་ཞེས་བྱ་བ་ནི་ཁྱད་པར་གྱི་མིང་ཡིན་ནོ། །
ཞེས་དང་། གང་སྤེལ་ལས། ཐོབ་པ་ཞེས་བྱ་བ་ནི་བསྟན་པའི་ཚིག་གོ །རྙེད་པ་དང་ལྡན་པའོ་ཞེས་བྱ་བ་ནི་བཤད་པའི་ཚིག་གོ །ཞེས་གསུངས་པས། ཐོབ་པ་སྤྱི་ཙམ་པ་དབྱེ་གཞིར་བསྟན་ནས་རྙེད་ཐོབ་དང་ལྡན་ཐོབ་གཉིས་བྱེ་བྲག་ཐ་དད་དུ་དབྱེ་བར་བསྟན་པའི་ཕྱིར། ལྡན་ཐོབ་ཡིན་ན་ལང་ཐོབ་པ་རྙེད་དང་ལྡན་པའོ་ཞེས་པའི་དངོས་བསྟན་གྱི་ལྡན་ཐོབ་ཡིན་པས་མ་ཁྱབ་སྟེ། སོ་སོ་སྐྱེ་བོའི་སྲིད་རྩེའི་ཉོན་མོངས་ཀྱི་ཐོབ་པ་དེ་ཐོབ་ཟིན་ལྡན་པའི་ཐོབ་པ་མ་ཡིན་པའི་ཕྱིར་ཏེ། དེ་ཡེ་ནས་ལྡན་པའི་ཐོབ་པ་ཡིན་པའི་ཕྱིར། ཐོབ་

༼༡༡༩༽
པ་འཆད་པའི་སྐབས་འདིར་ཁྱད་ཆོས་ལ་ཐོབ་བྱའི་ཆོས་ཀྱི་ཁྱད་ཆོས་དང་། ཐོབ་པ་རང་གི་ངོ་བོའི་ཁྱད་པར་གཉིས་ལས། དང་པོ་ནི། ཐོབ་དང་མ་ཐོབ་རང་རྒྱུད་དུ། །
གཏོགས་པ་རྣམས་ཀྱིའོ་འགོག་གཉིས་ཀྱི། །
ཞེས་གསུངས་ལ། དེའི་དོན་ནི་ཐོབ་པ་དང་མ་ཐོབ་པ་བཞག་པའི་གཞི་ཐོབ་བྱའི་ཆོས་དེ་གང་ཡིན་ཞེ་ན། རང་རྒྱུད་དུ་གཏོགས་པའི་འདུས་བྱས་རྣམས་ལ་འཇོག་པ་ཡིན་ཏེ། ཐོབ་པ་དང་མ་ཐོབ་པ་ནི་རང་རྒྱུད་དུ་གཏོགས་པའི་ཆོས་རྣམས་ཀྱི་ཡིན་གྱི། རྒྱུད་ཀྱིས་མ་བསྡུས་པའི་གོས་རྒྱན་ལ་སོགས་པ་དང་བུམ་པ་དང་། སྣམ་བུ་སོགས་ལ་རང་རྒྱུད་ལ་ཐོབ་མ་ཐོབ་ཀྱི་རྣམ་དབྱེ་མི་རུང་ཞིང་། གཞན་རྒྱུད་ཀྱིས་བསྡུས་པའི་ཆོས་རང་རྒྱུད་ལ་ལྡན་པ་མི་སྲིད་པའི་ཕྱིར། དམིགས་གསལ་འདུས་མ་བྱས་འགོག་པ་གཉིས་རྒྱུད་ཀྱིས་མ་བསྡུས་ཀྱང་། དེ་གཉིས་ཀྱི་དགག་བྱ་རྒྱུད་དུ་གཏོགས་པས་ཐོབ་པ་དངོས་ཐོབ་པ་ཡོད་དེ། དེ་ཡང་བརྟགས་མིན་གྱི་འགོག་པ་ནི་ཆོས་སྤྱི་རིགས་པའི་རྐྱེན་མ་ཚང་བས་ཐོབ་པ་ཡིན་པས་སེམས་ཅན་ཐམས་ཅད་ལ་ལྡན་ཞིང་དེའི་ཐོབ་པ་ཡང་སེམས་ཅན་ཐམས་ཅད་ལ་ཡོད་དེ། མངོན་པ་སྡེ་བདུན་ལས་ཟག་པ་མེད་པའི་ཆོས་རྣམས་གང་སུ་ཞིག་ལྡན་ཞེ་ན། སྨྲས་པ། སེམས་ཅན་ཐམས་ཅད་དོ། །
ཞེས་གསུངས་པའི་ཕྱིར། སོ་སོར་བརྟགས་འགོག་ནི། ཟག་མེད་ཀྱི་ལམ་སྐད་ཅིག་མ་དང་པོ་ལ་གནས་པའི་འཆིང་བ་མཐའ་དག་དང་ལྡན་པ་མ་གཏོགས་པའི་འཕགས་པ་མཐའ་དག་དང་སོ་སྐྱེ་ཁ་གཅིག་ལ་ཡང་ལྡན་པ་ཡིན་ཏེ། སྡུག་བསྔལ་ཆོས་ཤེས་ཐོབ་ནས་འདོད་པའི་སྡུག་

༼༡༢༠༽
བསྔལ་མཐོང་སྤང་སྤངས་པའི་སོ་སོར་བརྟགས་འགོག་ཐོབ་ཅིང་། མཐོང་སྤང་སྤངས་པའི་སྤངས་པ་ནི་ཡང་གཏོང་བ་མི་སྲིད་པའི་ཕྱིར་དང་། སོ་སོ་སྐྱེ་བོའི་གནས་སྐབས་སུ་འཇིག་རྟེན་པའི་བར་ཆད་མེད་ལམ་གྱིས་འདོད་ཉོན་དང་པོ་ཙམ་ནས་ཅི་ཡང་མེད་མན་ཆད་ཀྱི་ཉོན་མོངས་སྤངས་པའི་སྤངས་པ་དེ་སོ་སོར་བརྟགས་འགོག་ཡིན་པའི་ཕྱིར་ཏེ། དེ་བྲལ་འབྲས་ཡིན་པའི་ཕྱིར། མཐོང་ལམ་སྐད་ཅིག་མ་དང་པོའི་ཚེ་དེ་དང་མི་ལྡན་ཏེ། དེའི་ཚེ་འདོད་པའི་སྡུག་བསྔལ་མཐོང་སྤང་སྤོང་བའི་བྱ་བ་བྱེད་བཞིན་པ་ལས། དེའི་ཐོབ་པ་བཅད་མ་ཟིན་པས་དེ་སྤངས་པའི་བརྟགས་འགོག་ཐོབ་པ་མེད་པའི་ཕྱིར་ཏེ། འགག་པར་འགྱུར་བའི་ལམ་གྱིས་ནི། །
དེ་ཡི་སྒྲིབ་པ་རབ་ཏུ་སྤོང་། །
ཞེས་གསུངས་པའི་ཕྱིར། ཐོབ་པ་རང་གི་ངོ་བོའི་ཁྱད་པར་ལ། སྤྱི་བཏང་། དམིགས་བསལ་གཉིས་ལས། དང་པོ་ལ་དུས་ཀྱི་ཁྱད་པར་ནི། དུས་གསུམ་པ་ཡི་རྣམ་པ་གསུམ། །
ཞེས་གསུངས་པའི་དོན་ཐོབ་བྱའི་ཆོས་དུས་གསུམ་པོ་རེ་རེ་ལ་ཐོབ་པ་ཁྱུ་མཆོག་ལྟར་སྔོན་དུ་འོང་བ་དང་། གྲིབ་མ་ལྟར་མཉམ་དུ་འཇུག་པ་དང་། བེའུ་ལྟར་ཕྱི་བཞིན་དུ་འབྲང་བ་དང་གསུམ་གསུམ་ཡོད་དེ། མཚན་གཞི་ནི། ཀུན་མཁྱེན་རོང་སྟོན་ཆེན་པོའི་གསུང་ལས་མཐོང་ལམ་སྐྱེས་པའི་ཚེ་ངེས་འབྱེད་ཆ་མཐུན་འདས་པ་ཡིན་ལ། དེའི་ཚེ་དེ་ཐོབ་པ་ཞག་སྔ་མ་འདས་པ་ནི་ཐོབ་པ་འདས་པ། ད་ལྟ་བའི་གནས་སྐབས་སུ་ཡོད་པ་ནི་ད་ལྟ་བ་དང་། ཞག་ཕྱི་མར་འབྱུང་བ་ནི་མ་འོངས་པའོ། །

ཟག་མེད་ཀྱི་སྡོམ་པ་ད་ལྟར་བའི་ཐོབ་པ་ཞག་

༼༡༢༡༽
སྔ་མར་འདས་པ་ནི་འདས་པ་དང་། རང་དང་དུས་མཉམ་པ་ནི་ད་ལྟ་བ་དང་། ཞག་ཕྱི་མར་འབྱུང་བ་ནི་མ་འོངས་པའོ། །
བསམ་གཏན་གྱི་སྡོམ་པ་མ་འོངས་པ་ལ་ཐོབ་པ་སྔར་སྐྱེ་ཡོད་པས་དེའི་ཐོབ་པ་ཞག་སྔ་མར་འདས་པ་ནི་འདས་པ་དང་། དེ་རིང་ཡོད་པ་ནི་ད་ལྟར་བ་དང་། ཞག་ཕྱི་མར་འབྱུང་བ་ནི་མ་འོངས་པའོ། །
ཞེས་གསུངས་པ་ལྟར་རོ། །
དེས་མཚོན་ནས་ཟག་མེད་ཀྱི་སྡོམ་པ་འདས་པ་ལ་ཡང་ཐོབ་པ་འདས་མ་འོངས་ད་ལྟ་བ་དང་གསུམ་དུ་ཡོད་དེ། འཕགས་པའི་གང་ཟག་གཟུགས་མེད་དུ་སྐྱེས་པའི་ཚེ། ཟག་མེད་ཀྱི་སྡོམ་པ་འདས་པ་ཡིན་ལ། དེ་ཚེ་འདས་པ་དེའི་ཐོབ་པ་ཞག་སྔ་མར་འདས་པ་ནི་ཐོབ་པ་འདས་པ་དང་། ད་ལྟ་བའི་གནས་སྐབས་སུ་ཡོད་པ་ནི་ད་ལྟ་བ་དང་། ཞག་ཕྱི་མར་འབྱུང་བ་ནི་མ་འོངས་པ་ཡིན་ནོ། །
འདི་དག་རྙེད་ཐོབ་དང་ལྡན་ཐོབ་གང་ཡིན་སྙམ་ན། འདི་ལ་སྔོན་ཆད་དཔྱད་པར་མཛད་པ་མ་མཐོང་མོད། འོན་ཀྱང་རེ་ཞིག་ལ་འདི་ལྟར་སེམས་ཏེ། ཐོབ་བྱའི་ཆོས་མ་འོངས་པ་རྣམས་ནི་མ་འོངས་པ་ན་སྐྱེ་བར་འགྱུར་རུང་ཤས་ཆེ་ཡང་ད་ལྟར་ཡན་ཆད་ལ་སྐྱེས་ཟིན་པའམ་སྐྱེས་པ་མེད་པས་དེ་དག་གི་ཐོབ་པ་རྙེད་ཐོབ་ཀྱང་མ་ཡིན་ལ། ལྡན་ཐོབ་ཀྱང་མ་ཡིན་ཏེ། ཐོབ་བྱ་མ་འོངས་པ་དེ་དག་སྐྱེ་རྒྱུ་མ་བྱུང་བས་སྐྱེས་ནས་རྒྱུན་ལྡན་པར་ཡང་མི་འཐད་པའི་ཕྱིར་རོ། །
ཐོབ་བྱའི་ཆོས་ད་ལྟ་བའི་ཐོབ་པ་འདས་པ་དེ་ཕལ་ཆེར་རྙེད་ཐོབ་གཙོ་ཆེ་ཞིང་། དེའི་ཐོབ་པ་ད་ལྟ་བ་དེ་ཐོབ་པ་སྔར་སྐྱེ་སྔོན་དུ་སོང་ཟིན་པས་རྒྱུན་ལྡན་པའི་ཐོབ་པ་ཡིན་ནོ། །
དེའི་ཐོབ་པ་མ་འོངས་པ་ཡང་རྒྱུན་ལྡན་པའི་

༼༡༢༢༽
ཐོབ་པ་ཡིན་པ་ལས་འོས་མེད་དེ། ཐོབ་བྱའི་ཆོས་མ་འོངས་པ་དེ་ད་ལྟ་བ་དེའི་རྒྱུན་ལྡན་ཡིན་པའི་ཕྱིར། དེ་བཞིན་དུ་ཐོབ་བྱའི་ཆོས་འདས་པའི་ཐོབ་པ་འདས་པ་དེ་ཐོབ་བྱའི་ཆོས་འདས་པ་རང་གི་དུས་སུ་རྙེད་པའི་ཐོབ་པ་དང་། འདས་པ་དེའི་ཐོབ་པ་ད་ལྟ་བ་དང་མ་འོངས་པ་གཉིས་པོ་དེ་རྒྱུན་ལྡན་པའི་ཐོབ་པ་ཡིན་ནོ། །
དགེ་སོགས་ཀྱི་ཁྱད་པར་སོགས་ནི་ཐོབ་བྱའི་ཆོས་དགེ་བ་ཡིན་ན། དེའི་ཐོབ་པ་དང་ཐོབ་པའི་ཐོབ་པ་དགེ་བར་ཁས་ལེན། མི་དགེ་བ་དང་ལུང་མ་བསྟན་གཉིས་ལ་ཡང་དེ་བཞིན་དུ་ཁས་ལེན་ཏེ། དགེ་ལ་སོགས་ཀྱི་དགེ་ལ་སོགས། །
ཞེས་གསུངས་པའི་ཕྱིར། དགེ་བ་ཡིན་ན། ཁྱོད་ཀྱི་ཐོབ་པ་དགེ་བ་ཡོད་པས་མ་ཁྱབ་སྟེ། མཐོང་ལམ་སོགས་དགེ་བའི་ཐོབ་པའི་ཐོབ་པ་དགེ་བ་ཡིན་ཀྱང་དེའི་ཐོབ་པ་མེད་པའི་ཕྱིར། གལ་ཏེ་དེ་ཡོད་ན། ཐོབ་པ་ཐུག་མེད་དུ་འགྱུར་རོ། །
དེས་ན་དགེ་བ་སོགས་ཐོབ་པ་ཅན་གྱི་ཆོས་རྣམས་ལ་དེའི་ཐོབ་པ་དང་། ཐོབ་པའི་ཐོབ་པ་ཙམ་ཡོད་ཀྱི། ཐོབ་པ་གསུམ་པ་ཕན་ཆད་མེད་དེ། རྩ་བའི་ཐོབ་པ་དེས་ཐོབ་བྱའི་ཆོས་དང་ཐོབ་པ་ལྡན་པར་བྱེད། རྗེས་མཐུན་གྱི་ཐོབ་པ་དེས་རྩ་བའི་ཐོབ་པ་ཁོ་ན་ལྡན་པར་བྱེད་པས་ཐོབ་པ་གསུམ་པས་ལྡན་པར་མི་བྱེད་ཅིང་། དེ་བསྐྱེད་པར་ཡང་མི་ནུས་པའི་ཕྱིར། འདུས་བྱས་ཀྱི་མཚན་ཉིད་སྐྱེ་སོགས་ལ་ཡང་དེ་བཞིན་དུ་མཚུངས་ཏེ། སྐྱེ་སོགས་ཅན་གྱི་འདུས་བྱས་རྣམས་ལ་རྩ་བའི་སྐྱེ་བ་དང་སྐྱེ་བའི་སྐྱེ་བ་ཚུན་ཆད་ཡོད། སྐྱེ་བ་གསུམ་པ་མེད། དེ་བཞིན་དུ་རྒ་བ་དང་། གནས་པ་དང་། མི་རྟག་པ་ལ

༼༡༢༣༽
ཡང་རིགས་འགྲེ་སྟེ། དེ་ཆོས་བརྒྱད་དང་གཅིག་ལ་འཇུག །ཅེས་གསུངས་པའི་ཕྱིར། ཁམས་ཀྱི་ཁྱད་པར་ལ། དེར་གཏོགས་རྣམས་ཀྱི་རང་ཁམས་པ། །
མ་གཏོགས་རྣམས་ཀྱི་རྣམ་པ་བཞི། །
ཞེས་པའི་དོན་ནི། རྟེན་གང་ལ་ཡོད་ཀྱང་ཐོབ་བྱའི་ཆོས་དེ་འདོད་ཁམས་སུ་གཏོགས་ན། དེའི་ཐོབ་པ་དང་རྗེས་མཐུན་གྱི་ཐོབ་པ་ཡང་འདོད་ཁམས་སུ་གཏོགས་པ་ཡིན། ཐོབ་བྱའི་ཆོས་གཟུགས་ཁམས་དང་། གཟུགས་མེད་ཁམས་སུ་གཏོགས་པ་ལ་ཡང་རིགས་འགྲེ་སྟེ། ཐོབ་པ་ནི་རྟེན་དབང་པོ་མི་བཙན་པར་ཆོས་དབང་བཙན་པའི་ཕྱིར། དཔེར་བརྗོད་ན། འདོད་པའི་རྟེན་ཅན་གྱི་སོ་སོའི་སྐྱེ་བོའི་རྒྱུད་ཀྱི་བསམ་གཏན་གྱི་སྡོམ་པའི་ཐོབ་པ་དེ་གཟུགས་ཁམས་སུ་གཏོགས་པ་དང་། དེའི་རྒྱུད་ཀྱི་ཅི་ཡང་མེད་ཀྱི་སྙོམས་འཇུག་གི་ཐོབ་པ་དེ་གཟུགས་མེད་ཀྱི་ཁམས་སུ་གཏོགས་པ་སོགས་རང་གི་བློས་དཔྱད་དེ་ཤེས་པར་བྱའོ། །

ཐོབ་བྱའི་ཆོས་ཁམས་གསུམ་གང་རུང་དུ་མ་གཏོགས་པ་ཟག་མེད་ཀྱི་ཐོབ་པ་ལ་ཁམས་གསུམ་དེ་དང་དེར་གཏོགས་པ་དང་ཁམས་གསུམ་གང་རུང་དུ་མ་གཏོགས་པའི་ཟག་མེད་དང་བཞིར་ཡོད་དེ་བརྟགས་མིན་གྱི་ཐོབ་པ་ནི་རྟེན་གྱི་གང་ཟག་ཁམས་གསུམ་གང་དུ་གཏོགས་པ་དེར་གཏོགས་པ་དང་བརྟགས་འགོག་སོ་སྐྱེའི་རྒྱུད་ཀྱི་འཇིག་རྟེན་པའི་ལམ་གྱིས་ཐོབ་པ་ནི་ཁམས་གོང་མ་གཉིས་པོ་གང་རུང་ཅི་རིགས་པར་གཏོགས་པ་ཡིན་ཏེ། དཔེར་བརྗོད་ན་སོ་སོ་སྐྱེ་བོའི་གནས་སྐབས་སུ་བསམ་གཏན་གྱི་ཏིང་ངེ་འཛིན་ལ་བརྟེན་ནས་འདོད་ཉོན་སྤངས་པའི་བརྟགས་འགོག་གི་ཐོབ་པ་ནི་གཟུགས་ཁམས་སུ་གཏོགས་པ་ཡིན། དེའི་

༼༡༢༤༽
གནས་སྐབས་སུ་གཟུགས་མེད་གོང་མ་གསུམ་གང་རུང་གི་སྦྱོར་བའི་སྙོམས་འཇུག་ལ་བརྟེན་ནས་གཟུགས་མེད་ཁམས་ཀྱི་ཉོན་མོངས་ཅི་རིགས་པ་སྤངས་པའི་བརྟགས་འགོག་གི་ཐོབ་པ་ནི་གཟུགས་མེད་ཁམས་སུ་གཏོགས་པ་ཡིན། འཕགས་རྒྱུད་ཀྱི་འཇིག་རྟེན་པའི་སྒོམ་ལམ་བར་ཆད་མེད་ལམ་ལ་བརྟེན་ནས་འདོད་ཉོན་སྤངས་པའི་བརྟགས་འགོག་གི་ཐོབ་པ་ཟག་བཅས་དང་། འཇིག་རྟེན་ལས་འདས་པའི་སྒོམ་ལམ་བར་ཆད་མེད་ལམ་ལ་བརྟེན་ནས་སྤང་བྱ་གང་དང་གང་སྤངས་པའི་བརྟགས་འགོག་གི་ཐོབ་པ་དེ་དག་དང་། ལམ་བདེན་གྱི་ཐོབ་པ་རྣམས་ནི་ཁམས་གསུམ་པོ་གང་རུང་དུ་མ་གཏོགས་པ་ཡིན་ཏེ། ཟག་མེད་ཡིན་པའི་ཕྱིར། གཞུང་ལས། འཇིག་རྟེན་པ་ཡི་ཆགས་བྲལ་བའི། །
འཕགས་ལ་བྲལ་བའི་ཐོབ་རྣམ་གཉིས། །
ཞེས་གསུངས་པས་འཇིག་རྟེན་པའི་ལམ་ལ་བརྟེན་ནས་ཐོབ་པའི་འཕགས་རྒྱུད་ཀྱི་བརྟགས་འགོག་གི་ཐོབ་པ་ལ་བྲལ་ཐོབ་ཟག་བཅས་དང་ཟག་མེད་གཉིས་བཞེད་པ་ནི་འཐད་པ་ཡིན་ནོ། །
སློབ་པ་སོགས་ཀྱི་ཁྱད་པར་ནི། སློབ་དང་མི་སློབ་མིན་གྱིས་གསུམ། །
ཞེས་པ་འདིའི་དངོས་བསྟན་གྱི་སློབ་པའི་ཆོས་ནི་མཐོང་ལམ་དང་ཟག་མེད་སྒོམ་ལམ་དང་། མི་སློབ་པའི་ཆོས་ནི་མི་སློབ་ལམ་ཡིན་པས། དེ་གཉིས་ཀྱི་ཐོབ་པ་ནི་རིམ་བཞིན། སློབ་ལམ་དང་མི་སློབ་ལམ་དུ་གཏོགས་ལ། དེ་གཉིས་གང་ཡང་མ་ཡིན་པ་ནི་འདུས་མ་བྱས་དང་ཟག་བཅས་ཡིན་པས་འཕགས་པའི་གང་ཟག་གིས་སྒོམ་ལམ་ཟག་མེད་ལ་བརྟེན་ནས་ཐོབ་

༼༡༢༥༽
པའི་བརྟགས་འགོག་གི་ཐོབ་པ་དང་། འཕགས་རྒྱུད་ཀྱི་འཇིག་རྟེན་པའི་ལམ་ལ་བརྟེན་ནས་ཆགས་བྲལ་བྱས་པའི་བྲལ་ཐོབ་ཟག་མེད་གཉིས་སློབ་ལམ་དུ་གཏོགས་ལ། མི་སློབ་ལམ་རྣམ་གྲོལ་ཟད་ཤེས་ཀྱིས་བྲལ་ཐོབ་དེའི་རྟེན་བྱས་པའི་ཚུལ་གྱིས་ཐོབ་པ་མི་སློབ་ལམ་དུ་གཏོགས་ལ། བྲལ་ཐོབ་ཟག་བཅས་རྣམས་དང་། བརྟགས་མིན་གྱི་ཐོབ་པ་དང་། ཟག་བཅས་ཀྱི་ཐོབ་པ་རྣམས་ནི་སློབ་ལམ་དང་མི་སློབ་ལམ་གང་ཡང་མ་ཡིན་པའོ། །
རང་འགྲེལ་ལས། སློབ་པའི་ཐོབ་པ་ནི་སློབ་པ་དང་། མི་སློབ་པའི་ཐོབ་པ་ནི་མི་སློབ་པ་དང་། ཞེས་གསུངས་པ་ལྟར་ན་ཟག་མེད་ཀྱི་སློབ་ལམ་རྣམས་སློབ་པར་འཇོག་ཅིང་། དེའི་ཐོབ་པ་ལ་ཡང་སློབ་པར་འཇོག མི་སློབ་པ་ཡང་དེ་བཞིན་དུ་འགྲེའོ། །
དེ་ལྟར་བྱས་ན་སློབ་པ་དང་མི་སློབ་པ་ལ་ལམ་དང་གང་ཟག་གཉིས་ཡོད་དེ། མཐོང་ལམ་སྒོམ་ལམ་ཟག་མེད་ནི་ལམ་དུ་གྱུར་པའི་སློབ་པ་དང་། དེ་ལ་གནས་པའི་འཕགས་པའི་གང་ཟག་རྣམས་ནི་གང་ཟག་ཏུ་གྱུར་པའི་སློབ་པ་ཡིན་ཞིང་། མི་སློབ་པ་ལ་ཡང་དེ་བཞིན་དུ་འགྲེའོ། །
དེས་མཚོན་ནས་འཕགས་པ་ལ་ཡང་ལམ་དང་གང་ཟག་གཉིས་ཡོད་དེ། གཞུང་ལས། ཟག་མེད་ནི་འཕགས་དེས་ཞེས་དང་། འཕགས། །
བརྒྱད་ཀྱིས་རང་གོང་ས་ལས་རྒྱལ། །
ཞེས་སོགས་ཟག་མེད་ཀྱི་སྙོམས་འཇུག་དང་། ཟག་མེད་ཀྱི་སྡོམ་པ་ལ་འཕགས་པའི་སྒྲས་བསྟན་པ་སོགས་ནི་ལམ་དུ་གྱུར་པའི་འཕགས་པ་ཡིན་ཏེ། མདོར་ན་ལམ་བདེན་ཡིན་ན་འཕགས་པ་ཡིན་པས་ཁྱབ་པ་ཡིན་ནོ། །

དེ་སྐད་དུ་ཀུན་མཁྱེན་བླ་མའི་ངོ་མཚར་གསུམ་ལྡན་ལས་ཀྱང་། བྱེ་བྲག་ཏུ་སྨྲ་བས་སོ་སོའི་སྐྱེ་བོ་ཉིད་

༼༡༢༦༽
དང་། དེ་དང་ལྡན་པའི་གང་ཟག་ཐ་དད་དུ་བྱེད་དེ། སྔ་མ་ནི་ཕུང་པོ་རྫས་ཡོད་དང་། ཕྱི་མ་ནི་གང་ཟག་བཏགས་ཡོད་དུ་འདོད་པའི་ཕྱིར་རོ། །
འོ་ན་འཕགས་པ་དང་། དེ་དང་ལྡན་པའི་གང་ཟག་ཀྱང་ཐ་དད་དུ་བྱེད་པར་འགྱུར་རོ་ཞེ་ན། དེ་ཡང་བྱེད་དེ། སྔ་མ་ནི་མཐོང་སྒོམ་མི་སློབ་ལམ་གྱིས་བསྡུས་པའི་ལམ་ཟག་མེད་དང་། ཕྱི་མ་ནི་གང་ཟག་བཏགས་ཡོད་དུ་འདོད་པའི་ཕྱིར་རོ། །
ཞེས་གསུངས་པ་འདི་དབྱིག་གཉེན་མཁས་པའི་དགོངས་པར་མཐོང་ངོ་། གང་ཟག་ཏུ་གྱུར་པའི་འཕགས་པ་ནི། འཕགས་དང་མཚམས་མེད་བྱེད་པ་དག །ཡང་དག་ལོག་པ་ཉིད་དུ་ངེས། །
ཞེས་སེམས་ཅན་གྱི་ཚོགས་གསུམ་དུ་བསྡུས་པའི་གནས་སྐབས་ཀྱི་འཕགས་པ་དང་། སངས་རྒྱས་ཐོབ་པའི་གང་ཟག་རྣམས་སོ། །
དེས་ན་སངས་རྒྱས་འཕགས་པ་ཡིན་ན་ཡང་གང་ཟག་ཡིན་པས་མ་ཁྱབ་སྟེ། ཤཱཀྱ་ཐུབ་པའི་རྒྱུད་ཀྱི་ཟད་མི་སྐྱེ་ཤེས་ཀྱི་ཡེ་ཤེས་ཀྱིས་མ་ངེས་སོ། །
ཡང་ཐོབ་པ་ལ་སྤང་བྱ་དང་སྤང་བྱ་མ་ཡིན་པར་དུ་ཞེ་ན། སྤང་བྱ་མིན་པའི་རྣམ་གཉིས་འདོད། །
ཅེས་པའི་དོན་ནི། མཐོང་སྤང་གི་ཐོབ་པ་ནི་མཐོང་སྤང་དང་། སྒོམ་སྤང་གི་ཐོབ་པ་སྒོམ་སྤང་ཡིན་ལ། སྤང་བྱ་མིན་པ་བརྟགས་མིན་གྱི་ཐོབ་པ་ཐམས་ཅད་དང་། བརྟགས་འགོག་གི་ཐོབ་པ་ཟག་བཅས་རྣམས་ནི་སྒོམ་སྤང་དང་། དེའི་ཐོབ་པ་ཟག་མེད་དང་ལམ་བདེན་གྱི་ཐོབ་པ་རྣམས་ནི་སྤང་བྱ་མ་ཡིན་པའོ། །
གཉིས་པ་གོང་གི་དམིགས་བསལ་ནི། ལུང་བསྟན་མིན་ཐོབ་ལྷན་ཅིག་སྐྱེ། །
མངོན་ཤེས་སྤྲུལ་པ་མ་གཏོགས་པ། །
སྒྲིབ་པའི་གཟུགས་ཀྱིའང་འདོད་པ་ན། །

༼༡༢༧༽
གཟུགས་ཀྱི་སྔར་ནི་སྐྱེ་བ་མེད། །
ཅེས་གསུངས་ཏེ། ཐོབ་བྱའི་ཆོས་དུས་གསུམ་ལ་ཐོབ་པ་དུས་གསུམ་བཤད་པ་དེ་ཡང་སྤྱིར་བཏང་ཡིན་གྱི། དམིགས་བསལ་ལ་ལྷ་ཡི་མིག་གི་མངོན་ཤེས་དང་། རྣ་བའི་མངོན་ཤེས་དང་། ཏིང་ངེ་འཛིན་གྱིས་བསྒྲུབ་པའི་སྤྲུལ་སེམས་ལ་སོགས་པ་འགའ་ཞིག་མ་གཏོགས། མ་སྒྲིབ་ལུང་མ་བསྟན་རྣམས་ལ་རང་གི་ཐོབ་པ་རང་དང་ལྷན་ཅིག་ཁོ་ན་སྐྱེ་བ་ཡིན་གྱི། སྔར་སྐྱེ་དང་ཕྱིས་སྐྱེ་མེད་དོ། །
དེར་མ་ཟད་ཚངས་པ་ཆེན་པོས་གཡོས་ཀུན་ནས་བསླངས་པའི་ལུས་ངག་གི་རིག་བྱེད་ལྟ་བུ་སྒྲིབ་ལུང་མ་བསྟན་ལའང་ཐོབ་པ་རང་དང་ལྷན་ཅིག་ཁོ་ན་སྐྱེ་བ་ཡིན། འདོད་པའི་དགེ་བའི་གཟུགས་ཀྱིས་བསྡུས་པ་སོ་ཐར་གྱི་སྡོམ་པ་སོགས་དང་། མི་དགེ་བ་སྡོམ་མིན་སོགས་ལ་ཐོབ་པ་ལྷན་ཅིག་པ་དང་། ཕྱིས་སྐྱེ་བ་ཡོད་ཀྱི་སྔར་སྐྱེ་མེད་དེ་སོ་ཐར་གྱི་སྡོམ་པ་དང་། སྡོམ་མིན་དང་། འདོད་པའི་སས་བསྡུས་ཀྱི་བར་མ་དགེ་མི་དགེ་རྣམས་ནི་བེམ་པོ་ཡིན་ཞིང་། སེམས་ཀྱི་རྗེས་འབྲང་མ་ཡིན་པའི་ཕྱིར། གཉིས་པ་མ་ཐོབ་པ་ལ་མཚན་ཉིད་ནི། ཐོབ་བྱའི་ཆོས་གང་ཟག་དེ་ལ་ལྡན་པར་བྱེད་པའི་གེགས་སུ་གྱུར་པའི་ལྡན་མིན་འདུ་བྱེད་རྫས་སུ་གྲུབ་པ་དེ་དེའི་མཚན་ཉིད་ཕྱིར། ངོ་བོ་ནི། མ་སྒྲིབ་ལུང་མ་བསྟན་དུ་འཇོག དེ་ལ་དབྱེ་ན། ཆོས་འདས་པ་དང་མ་འོངས་པའི་མ་ཐོབ་པ་གཉིས་སུ་ཡོད། ཆོས་ད་ལྟ་བ་ལ་མ་ཐོབ་པ་མེད་དེ། ཆོས་ད་ལྟ་བའི་དུས་སུ་ཆོས་དེ་དང་ལྡན་པར་ངེས་པའི་ཕྱིར། དེ་སྐད་དུ། མ་ཐོབ་མ་སྒྲིབ་ལུང་མ་བསྟན། །
འདས་མ་སྐྱེས་ཀྱི་དེ་རྣམ་གསུམ། །
ཞེས་བཤད་དོ། །
ཁམས་ཀྱི་ཁྱད་པར་ནི། 

༼༡༢༨༽
འདོད་སོགས་གཏོགས་དང་དྲི་མེད་ཀྱིའང་། །
ལམ་མ་ཐོབ་པ་སོ་སོ་ཡི། །
སྐྱེ་བོར་འདོད་དོ་ཞེས་པའི་དོན་ནི། ཆོས་འདོད་ཁམས་སུ་གཏོགས་པ་ལ་དེའི་མ་ཐོབ་པ་འདོད་ཁམས་སུ་གཏོགས་པ་དང་། གཟུགས་ཁམས་སུ་གཏོགས་པ་དང་། གཟུགས་མེད་ཁམས་སུ་གཏོགས་པ་གསུམ་གསུམ་དུ་ཡོད། ཟག་མེད་ཀྱི་མ་ཐོབ་པ་ལ་ཡང་ཁམས་གསུམ་དུ་གཏོགས་པ་ཡོད་དེ། མ་ཐོབ་པ་ནི་ཆོས་དབང་མི་བཙན་པར་རྟེན་དབང་བཙན་པའི་ཕྱིར་དེས་ན་འདོད་པའི་རྟེན་ཅན་ལ་གསུམ་དང་ཟག་མེད་མ་ཐོབ་པ་གང་ཡོད་ཀྱང་འདོད་ཁམས་སུ་གཏོགས། དེ་བཞིན་དུ་གོང་མ་གཉིས་ཀྱི་རྟེན་ཅན་ལ་ཡང་རིགས་འགྲེའོ། །

མ་ཐོབ་པ་ལ་ཟག་མེད་ནི་མེད་དེ། ལམ་བདེན་གྱི་མ་ཐོབ་པ་ནི་སོ་སོ་སྐྱེ་བོ་ཉིད་དུ་འཇོག་པའི་ཕྱིར་ཡེ་ཤེས་ལ་འཇུག་པ་ལས་སོ་སོ་སྐྱེ་བ་ཉིད་གང་ཞེ་ན། འཕགས་པའི་ཆོས་རྣམས་ཀྱི་མ་རྙེད་པའོ། །
ཞེས་གསུངས་པའི་ཕྱིར། དེ་ལྟར་ན་མ་ཐོབ་པ་ལ་མ་རྙེད་པའི་མ་ཐོབ་པ་དང་། རྒྱུན་མི་ལྡན་པའི་མ་ཐོབ་པ་གཉིས་སུ་ཕྱེ་ན་ལེགས་ཏེ། ལམ་བདེན་གྱི་མ་ཐོབ་པ་ནི་མ་རྙེད་པའི་མཚན་ཉིད་ཅན་གྱི་མ་ཐོབ་པར་དངོས་སུ་བསྟན་པ་དེ་ཡིན་ཞིང་། ལྷའི་མིག་གི་མངོན་ཤེས་ལ་སོགས་པ་འདུས་བྱས་ཀྱི་ཆོས་འགའ་ཞིག་སྐྱེ་བའི་རྒྱུན་འགགས་ཏེ། མ་སྐྱེ་པའི་ཚེ་ན་ཆོས་སྔ་མ་དེའི་མ་ཐོབ་པ་ནི་རྒྱུན་མི་ལྡན་པའི་མ་ཐོབ་པ་ཡིན་ནོ། །
འདིར་ཡང་ཆོས་མ་འོངས་པའི་མ་ཐོབ་པ་རྣམས་ནི་མ་རྙེད་པ་དང་མི་ལྡན་པའི་མ་ཐོབ་པ་གང་ཡང་མིན་པར་སེམས་སོ། །
ཆོས་གང་དང་གང་གི་མ་ཐོབ་པ་ནི་ཆོས་དེ་ཐོབ་པ་དང་ཉམས་པར་

༼༡༢༩༽
འགྱུར་ཞིང་། ས་གོང་དུ་འཕོས་པས་ཀྱང་ཉམས་ཏེ། གཞུང་ལས། དེ་ཐོབ་དང་། །
ས་འཕོས་ནས་ནི་རྣམ་ཉམས་འགྱུར། །
ཞེས་གསུངས་སོ། །
འདིའི་དོན་ལ་རོང་སྟོན་ཆེན་པོའི་གསུང་ལས། འདོད་པའི་སྐྱེ་བོ་ནི་བསམ་གཏན་དང་པོར་འཕོས་པ་དང་། སྲིད་རྩེའི་སྐྱེ་བོ་ནི་ཅི་ཡང་མེད་པར་སྐྱེས་པས་ཉམས་ཏེ། ས་འཕོས་པའི་སྐྱེ་བོར་འགྱུར་བ་ལྟ་བུའོ་ཞེས་བཤད་སྣང་ལ། དེའི་དོན་ནི་རེ་ཞིག་འདི་ལྟར་སེམས་ཏེ། འདོད་པའི་སྐྱེ་བོའམ། སོ་སོ་སྐྱེ་བོ་ཞེས་པ་ལམ་བདེན་གྱི་མ་ཐོབ་པ་འདོད་པའི་སས་བསྡུས་པ་དེ་ཡིན་ལ། དེའི་རྟེན་གྱི་གང་ཟག་འདོད་ཁམས་པ་དེ་བསམ་གཏན་དང་པོར་འཕོས་ཏེ་སྐྱེས་པ་ན་སྔར་གྱི་མ་ཐོབ་པ་འདོད་པའི་སས་བསྡུས་པ་དེ་ཉམས་ནས། མ་ཐོབ་པ་དེ་བསམ་གཏན་གྱི་སས་བསྡུས་སུ་སོང་བ་ཡིན་ནོ། །
སྲིད་རྩེའི་དེ་ལ་ཡང་དེ་བཞིན་དུ་རིགས་འགྲེའོ། །
འདིའི་ཐད་དུ་པཎ་ཆེན་རིན་པོ་ཆེའི་བྱེ་བྲག་བཤད་མཚོ་ལས། བོད་ཀྱི་ཊཱིཀྐ་བྱེད་པ་དག་ས་འཕོས་པའི་དོན་ས་དེར་སྐྱེ་བ་བླངས་པ་ལ་འཆད་པ་ནི་མ་ཤེས་པ་ཡིན་ཏེ། རྩ་འགྲེལ་ལས་དེ་ལྟར་མ་བཤད་པས་ལུང་མེད་པ་དང་། སོ་སོ་སྐྱེ་བོ་ཞེས་པ་ནི་རྟེན་གྱི་གང་ཟག་ལ་འཁྲུལ་བས་གྲུབ་མཐའ་དང་འགལ་བའི་ཕྱིར། དེ་ན་འདོད་པ་ལ་ཆགས་བྲལ་བྱས་པའི་ཚེ་འདོད་པའི་སོ་སོ་སྐྱེ་བོ་བཏང་བ་ཡིན་ཏེ། དེའི་ཚེ་འདོད་པའི་ས་ཉིད་བཏང་བའི་ཕྱིར་དང་། འདོད་པའི་སོ་སོ་སྐྱེ་བོ་ནི་འདོད་པའི་ས་ཉིད་ཀྱིས་བསྡུས་པའི་ཕྱིར། ཞེས་གསུངས་འདུག་པ་ནི་ཅུང་ཟད་མི་རིགས་སམ་སྙམ་སྟེ། བོད་ཀྱི་མཁས་པ་རྣམ་བཤད་མཛད་པ་པོ་ཀུན་ལ་ཞལ་ཚབས་ཆེས་པས་

༼༡༣༠༽
དཔྱོད་ལྡན་སུ་ཡང་དེ་ལ་ཡིད་ཆེས་པར་མི་འགྱུར་བ་ལེགས། ས་འཕོས་པའི་དོན་ས་དེར་སྐྱེ་བ་བླངས་པ་ལ་མི་འཆད་གསུངས་པ། སྤྱིར་དེ་ལྟར་ཡིན་ཡང་། གཞུང་འདིའི་དོན་ནི་ས་དེར་སྐྱེ་བ་བླངས་པ་ལ་འཆད་དགོས་པ་ཡིན་ཏེ། མ་ཐོབ་པ་ཉམས་བྱེད་ཀྱི་རྒྱུ་འཆད་པའི་སྐབས་ཡིན་ཞིང་། མ་ཐོབ་པ་ནི་ཆོས་དབང་མི་བཙན་རྟེན་དབང་བཙན་པ་དགོངས་པ་ལ་མངའ་བ་དེ་ཡིན་ནོ། །
སྐབས་འདིའི་ས་འཕོས་པ་ས་དེར་སྐྱེ་བ་བླངས་པ་ལ་བཤད་པའི་ལུང་མེད་གསུངས་ཀྱང་། མི་རིགས་ཏེ། འགྲེལ་བཤད་མཚན་ཉིད་ཀྱི་རྗེས་སུ་འབྲང་བ་ལས། ས་འཕོས་པ་ནི་ཁམས་དང་སར་སྐྱེས་པའི་འཕོས་པའོ། །
ཞེས་གསུངས་པས་སྐབས་འདིའི་ས་འཕོས་པས་དེར་སྐྱེས་པ་ལ་འཆད་དགོས་པའི་ཕྱིར། སོ་སོ་སྐྱེ་བོ་ཞེས་པ་རྟེན་གྱི་གང་ཟག་ལ་འཁྲུལ་པས་གྲུབ་མཐའ་དང་འགལ་བའི་ཕྱིར། ཞེས་སུན་འབྱིན་གནང་བ་ནི་འཁྲུལ་མཁན་ཡོད་ན་དེ་ལྟར་ཡིན་ཡང་། མཛོད་འཆད་པ་པོ་ཀུན་སོ་སོ་སྐྱེ་བོ་དང་འཕགས་པ་ལ་གང་ཟག་གི་མ་ཁྱབ་པར་བཞེད་པ་ཤ་སྟག་ཡིན་པའི་ཕྱིར་ཏེ། གཞུང་ཉིད་ལས་དེ་ལྟར་དུ་གསལ་བས་གཞུང་དོན་ལ་སྦྱངས་པ་དག་གིས་ཕར་ཕྱིན་གྱི་རྒྱས་འདེབས་བྱེད་འདོད་ན་མ་གཏོགས་དེ་དག་དགོངས་པ་གཞིར་བཞག་གོ །ཁྱེར་རང་གཞུང་དེའི་དོན་འདོད་པ་ལ་ཆགས་བྲལ་བྱས་པའི་ཚེ་འདོད་པའི་སོ་སོའི་སྐྱེ་བོ་བཏང་བ་ཡིན། ཞེས་སོགས་གསུང་འདུག་པ། འདོད་པའི་སོ་སྐྱེ་དེ་ག་ལ་ངོས་འཛིན་གསལ་བ་ཞིག་དགོས། གྱ་ཚོམ་དུ་གསུང་བ་དེས་དོན་མི་རྟོགས་སོ། །

༼༡༣༡༽
དེས་ན་འདོད་པའི་སོ་སྐྱེའི་དོན་ནི་ལམ་བདེན་གྱི་མ་ཐོབ་པ་འདོད་པའི་སས་བསྡུས་པ་དེ་ལ་ངོས་བཟུང་ན་ལེགས་པ་ཡིན་ནོ། །
གསུམ་པ་སྐལ་མཉམ་བཤད་པ་ནི། སྐལ་མཉམ་སེམས་ཅན་འདྲ་བ་འོ། །
ཞེས་པས་བསྟན། དེ་ཡང་སེམས་ཅན་རྣམས་ཀྱི་འདྲ་བའི་རྫས་ལ་སྐལ་མཉམ་ཞེས་ཀྱང་བྱ། རིགས་མཐུན་པ་ཞེས་ཀྱང་བྱའོ། །
དབྱེ་ན་སེམས་ཅན་དུ་འདྲ་བའི་སྤྱི་རིགས་མཐུན་པ་དང་། ལྷ་སོགས་སུ་འདྲ་བའི་བྱེ་བྲག་རིགས་མཐུན་པ་གཉིས་སུ་ཡོད། འདིར་ཀུན་མཁྱེན་ཤེས་འོད་པས། སེམས་ཅན་གྱི་སྐལ་མཉམ་དང་། ཆོས་ཀྱི་སྐལ་མཉམ་གཉིས་སུ་དབྱེ་བ་ནི་མི་འཐད་དེ། འདིའི་སྐལ་མཉམ་ནི་སེམས་ཅན་སྤྱི་དང་། བྱེ་བྲག་རིགས་མཐུན་པ་ཉིད་ལ་བཤད་པ་ཡིན་གྱི། འདིར་ཆོས་ཀྱི་སྐལ་མཉམ་ཞེས་པ་ཀུན་མཁྱེན་རོང་སྟོན་ཆེན་པོ་སོགས་མི་བཞེད་པའི་ཕྱིར་དང་། ཁྱད་པར་གང་སྤེལ་ལས། གཡོ་བ་རང་བཞིན་མཚུངས་གྱུར་ཞིང་། །
བསམ་པ་གུས་མཚུངས་སེམས་ཅན་རྣམས། །
གང་གིས་མཉམ་པར་འགྱུར་བ་ནི། །
དེ་ལ་སྐལ་པ་མཉམ་ཞེས་བརྗོད། །
ཅེས་གསུངས་པས་སྐབས་འདིའི་སྐལ་མཉམ་སེམས་ཅན་གྱི་སྐལ་མཉམ་དུ་བསྟན་པ་ཡིན་ནོ། །
བཞི་པ་འདུ་ཤེས་མེད་པ་བཤད་པ་ནི། འདུ་ཤེས་མེད་པ་པ་འདུ་ཤེས། །
མེད་པར་སེམས་དང་སེམས་བྱུང་རྣམས། །
འགོག་པའོ་རྣམ་སྨིན་དེ་འབྲས་ཆེ། །
ཞེས་གསུངས་པ་ལྟར། རང་གང་ལ་ལྡན་པའི་གང་ཟག་འདུ་ཤེས་མེད་པའི་ལྷར་སྐྱེས་པའི་རྟེན་ལ་མ་འོངས་པའི་སེམས་སེམས་བྱུང་རྣམས་སྐྱེ་བར་མི་སྟེར་བར་འགོག་པའི་

༼༡༣༢༽
རྫས་དེ་འདིར་བསྟན་འདུ་ཤེས་མེད་པའི་མཚན་ཉིད་ཡིན། འདི་དང་འདུ་ཤེས་མེད་པའི་སྙོམས་འཇུག་གཉིས་ནི་མི་གཅིག་སྟེ། སྙོམས་འཇུག་དེ་ནི་འདིའི་རྣམ་སྨིན་གྱི་རྒྱུ་དང་། འདི་ནི་སྙོམས་འཇུག་དེའི་རྣམ་སྨིན་གྱི་འབྲས་བུ་ཡིན་པའི་ཕྱིར། འདུ་ཤེས་མེད་པ་པ་གང་ལ་ལྡན་པའི་ལྷ་ནི་བསམ་གཏན་བཞི་པ་བའི་ནང་ཚན་འབྲས་བུ་ཆེ་བའི་ཕྱོགས་གཅིག་ལ་གནས་པར་བཞེད་དོ། །
ལྔ་པ་འདུ་ཤེས་པའི་སྙོམས་འཇུག་དང་། དྲུག་པ་འགོག་པའི་སྙོམས་འཇུག་གཉིས་བཤད་པ་ལ་ངོ་བོ་སོ་སོར་བཤད་པ་དང་། རྟེན་གྱི་ཁྱད་པར་ཕྱོགས་གཅིག་ཏུ་བཤད་པ་གཉིས། དང་པོ་ནི། རང་གི་དགག་བྱ་སེམས་སེམས་བྱུང་བཀག་པའི་བསམ་གཏན་བཞི་པའི་སས་བསྡུས་ཀྱི་སྙོམས་འཇུག་དེ་འདུ་ཤེས་མེད་པའི་སྙོམས་འཇུག་གི་མཚན་ཉིད། འདིའི་ཁྱད་ཆོས་ནི་བསམ་གཏན་ཐ་མ་སྟེ། བཞི་པའི་སས་བསྡུས་ཡིན་ཞིང་། སྙོམས་པར་འཇུག་པ་ན་ངེས་པར་འབྱུང་བ་ཐར་པ་འདོད་པའི་ཡིད་བྱེད་ཀྱིས་འཇུག་པ་ཡིན་ཏེ། འདུ་ཤེས་མེད་པ་པ་ལ་ཐར་པ་དང་། དེའི་སྙོམས་འཇུག་ལ་ཐར་ལམ་དུ་འདུ་ཤེས་པས་འཇུག་པའི་ཕྱིར། དེ་བཞིན་འདུ་ཤེས་མེད་སྙོམས་འཇུག །བསམ་གཏན་ཐ་མར་འབྱུང་འདོད་པས། །
ཞེས་གསུངས་པའི་ཕྱིར། འབྱུང་འདོད་པས་ཞེས་པའི་དངོས་བསྟན་གྱི་ངེས་འབྱུང་དང་ཐར་པ་ཡིན་ན། ངེས་འབྱུང་དང་ཐར་པ་མ་ཡིན་པས་ཁྱད་པར་ཡང་ཤེས་པར་བྱའོ། །
སྙོམས་འཇུག་འདི་ནི་ལུང་བསྟན་དང་ལུང་མ་བསྟན་གཉིས་ཀྱི་ནང་ནས་ལུང་བསྟན་ཁོ་ན་དང་། དགེ་མི་དགེ་གཉིས་ཀྱི་ནང་ནས་དགེ་བ་ཁོ་ན་དང་། འབྲས་བུ་མྱོང་འགྱུར་གསུམ་གྱི་ནང་ནས་སྐྱེས་ནས་མྱོང་འགྱུར་ཉིད་ཡིན་ཏེ། ཕྱི་མ་རྣམ་པར་སྨིན་པ་འབྲས་བུ་འདུ་ཤེས་མེད་

༼༡༣༣༽
པའི་ལྷར་ངེས་པར་སྐྱེ་བའི་ཕྱིར་ཏེ། དགེ་བའོ་སྐྱེས་ནས་མྱོང་འགྱུར་ཉིད། །
ཅེས་གསུངས་པའི་ཕྱིར། འདིར་མཁས་པ་ཁ་ཅིག་གི་གསུང་ལས། དེ་ཡང་ལས་སྟོབས་དང་ལྡན་པས་མྱོང་བར་ངེས་ཤིང་། རྟེན་དེ་ཉིད་ལ་འདུ་ཤེས་མེད་པར་སྐྱེ་བ་མི་སྲིད་ལ་ཉམས་ཀྱང་གཅེས་སྤྲས་སུ་འཛིན་པའི་སྒོ་ནས་སོར་ཆུད་པར་བྱེད་པས་སྐྱེས་ནས་མྱོང་འགྱུར་ཁོ་ན་ཡིན་ནོ། །

ཞེས་གསུངས་པ་ནི་བབས་དེ་ལྟར་ཡིན་ཀྱང་། འདི་ལས་ཡིན་པ་མི་འཐད་དེ། འདི་ལས་ཡིན་ན་དགེ་བའི་རིགས་སུ་འཇོག་རིགས་པ་ལས། དགེ་བའི་ལས་ནི་གཟུགས་ཅན་ཡིན་ཞིང་། འདི་ལྡན་མིན་འདུ་བྱེད་ཡིན་པའི་ཕྱིར། འདི་ལ་འཇུག་པའི་གང་ཟག་ནི་སོ་སོ་སྐྱེ་བོ་ཁོ་ན་ཡིན་གྱི། འཕགས་པའི་གང་ཟག་རྣམས་ནི་འདི་ལ་མི་འཇུག་ལ། འདི་འབད་པས་སྒྲུབ་དགོས་པ་དང་སེམས་མེད་ཀྱི་སྙོམས་འཇུག་ཡིན་པས་སྐད་ཅིག་དང་པོ་ལ་དུས་གཅིག་སྟེ། ད་ལྟ་བ་ཁོ་ན་དང་ལྡན་ལ། སྐད་ཅིག་གཉིས་པ་ཕན་ཆད་དུ་འདས་པ་ཙམ་དང་ལྡན། མ་འོངས་པ་དང་མི་ལྡན་ཏེ། འབད་རྩོལ་གྱི་སྦྱོར་བས་སྒྲུབ་དགོས་པའི་འགོག་སྙོམས་ལ་ཡང་དེ་བཞིན་དུ་ཤེས་པར་བྱའོ། །
དེ་སྐད་དུ། འཕགས་པའི་མ་ཡིན་དུས་གཅིག་ཐོབ། །
ཅེས་གསུངས་སོ། །
འགོག་སྙོམས་ལ་མཚན་ཉིད་ནི་རང་གང་ལ་ལྡན་པའི་གང་ཟག་གི་རྒྱུད་ལ་སེམས་སེམས་བྱུང་མ་ལུས་པ་བཀག་པའི་ལྡན་མིན་འདུ་བྱེད་ཀྱིས་བསྡུས་པའི་འཕགས་རྒྱུད་གྱི་སྙོམས་འཇུག་དེ་འགོག་སྙོམས་ཀྱི་མཚན་ཉིད་ཡིན་ཏེ། འགོག་པ་ཞེས་པའང་དེ་བཞིན་བཤད། །
ཅེས་གསུངས་པའི་ཕྱིར། ཁྱད་ཆོས་ནི་ཚོར་བ་དང་། 

༼༡༣༤༽
འདུ་ཤེས་ཀྱིས་སྐྱོ་ནས་དེ་དག་ཞི་བར་གནས་པའི་དོན་དུ་འཇུག་གི ངེས་འབྱུང་གི་ཡིད་བྱེད་ཀྱིས་མི་འཇུག ས་གང་དུ་གཏོགས་ན་སྲིད་རྩེའི་སས་བསྡུས་ཡིན་པས་ཟག་བཅས་ཀྱི་སྙོམས་འཇུག་ཡིན། ངོ་བོ་ནི་དགེ་བ་ཁོ་ན་དང་། འདི་ལ་དབྱེ་ན་རྣམ་སྨིན་སྐྱེས་ནས་མྱོང་འགྱུར་དང་། ལན་གྲངས་གཞན་ལ་མྱོང་འགྱུར་དང་། རྣམ་སྨིན་མྱོང་བར་མ་ངེས་པ་དང་གསུམ་དུ་ཡོད་པའི་དང་པོ་གཉིས་ཀྱིས་སྲིད་རྩེའི་རྣམ་སྨིན་གྱི་རྒྱུ་བྱེད་ལ། གསུམ་པས་ནི་རྣམ་སྨིན་གྱི་རྒྱུ་མི་བྱེད་དོ། །
རྟེན་གྱི་གང་ཟག་ནི་འཕགས་པའི་རྒྱུད་ལ་ལྡན་པ་ཡིན་ཏེ། འཕགས་པའི་གང་ཟག་གིས་བསྐྱེད་པའི་ཕྱིར། སྦྱོར་བ་སྤྱིར་བཏང་ལ་འབད་པས་ཐོབ་ཅིང་། དམིགས་བསལ་ལ་ཤཱཀྱ་ཐུབ་པའི་འགོག་སྙོམས་ནི་འབད་པའི་སྦྱོར་བ་ལ་མ་ལྟོས་པར་ཟད་མི་སྐྱེ་ཤེས་ཀྱི་བྱང་ཆུབ་པ་རྙེད་པའི་སྟོབས་ཀྱིས་ཐོབ་པ་ཡིན་ནོ། །
བྱང་ཆུབ་ཀྱི་སྔ་རོལ་དུ་སྒོམ་ལམ་གྱི་སྐབས་སུ་ཐོབ་པ་མ་ཡིན་ཏེ། བྱང་ཆུབ་སེམས་དཔའི་བདེན་པ་མངོན་པར་རྟོགས་པ་བཅུ་དྲུག་དང་། སྲིད་རྩེའི་ཉོན་མོངས་ཀྱི་གཉེན་པོ་སྒོམ་ལམ་བར་ཆད་མེད་ལམ་དགུ་དང་། རྣམ་གྲོལ་ལམ་དགུ་སྟེ་སྐད་ཅིག་མ་སུམ་ཅུ་རྩ་བཞི་བར་མ་ཆད་དུ་འབྱུང་བས་བྱང་ཆུབ་ཐོབ་པ་ཡིན་པས། དེ་དག་གི་བར་དེར་འགོག་སྙོམས་མངོན་དུ་མི་བྱེད་པའི་ཕྱིར། དེ་སྐད་དུ། འདི་གནས་དོན་དུ་སྲིད་རྩེ་སྐྱེས། །
དགེ་བའོ་གཉིས་སུ་མྱོང་འགྱུར་དང་། །
མ་ངེས་འཕགས་པའི་སྦྱོར་བས་ཐོབ། །
ཐུབ་པའི་བྱང་ཆུབ་ཀྱིས་ཐོབ་བྱ། །
དང་པོ་མ་ཡིན་སྐད་ཅིག་མ། །
སུམ་ཅུ་

༼༡༣༥༽
རྩ་བཞིས་ཐོབ་ཕྱིར་རོ། །
ཞེས་གསུངས་སོ། །
དེ་ནས་ལུགས་འདིར་བྱང་སེམས་སྦྱོར་ལམ་པ་དང་བྱང་སེམས་འཕགས་པ་ཡིན་ན། མཉམ་གཞག་པ་ཡིན་པས་ཁྱབ་སྟེ། སྐད་ཅིག་མ་སུམ་ཅུ་རྩ་བཞི་པོ་དེ་མཉམ་གཞག་ཐུན་གཅིག་ལ་ཆོས་གཞན་གྱི་བར་མ་ཆོད་པར་འབྱུང་བའི་ཕྱིར། འདིར་འགོག་སྙོམས་ལ་མྱོང་འགྱུར་གཉིས་དང་། མྱོང་བར་མ་ངེས་པ་དང་གསུམ་དུ་བཤད་པ་དེ་ལས་ཀྱི་ཁྱད་པར་གསུམ་དུ་ཁ་ཅིག་བཞེད་པ་ནི་མི་འཐད་དེ། འགོག་པའི་སྙོམས་འཇུག་དེ་དགེ་བའི་ལས་ཡིན་ན། ལུས་ངག་གང་རུང་གི་ལས་ཡིན་ནམ། ཡིད་ཀྱི་ལས་ཡིན། ཡིད་ཀྱི་ལས་ཀྱིས་ནི་ལས་ཀྱི་གོ་མི་ཆོད་པ་གཞུང་ལས་དངོས་སུ་གསལ་ཞིང་། མཛོད་སྨྲ་བ་ཀུན་གྱི་སྤྱི་ལུགས་ཡིན་ལ། ལུས་ངག་གང་རུང་གི་ལས་ཡིན་ན། རྣམ་པར་རིག་བྱེད་དང་རིག་བྱེད་མ་ཡིན་པའི་གཟུགས་གང་རུང་དུ་ཁས་ལེན་དགོས་པར་འགྱུར་ཏེ། གནས་བཞི་བར། དེས་བསྐྱེད་ལུས་དང་ངག་གི་ལས། །

དེ་དག་རྣམ་རིག་རྣམ་རིག་མིན། །
ཞེས་གསུངས་པའི་ཕྱིར། གཉིས་པ་ཁྱད་ཆོས་འགའ་ཞིག་ཕྱོགས་གཅིག་ཏུ་བཤད་པ་ནི། སྙོམས་འཇུག་དེ་གཉིས་ཀ་འདོད་པ་དང་། གཟུགས་ཀྱི་རྟེན་ཅན་ཡིན་གྱི། གཟུགས་མེད་ཀྱི་རྟེན་ཅན་མིན་ནོ། །
འགོག་པ་དང་པོར་བསྐྱེད་པ་ནི་མིའི་ནང་དུ་བསྐྱེད་དེ། མི་ནི་བློ་གསལ་བས་དེའི་རྟེན་ལ་དང་པོར་བསྐྱེད་པ་ཡིན། ཕྱིས་ནི་གཟུགས་ཁམས་སུ་ཡང་བསྐྱེད་དོ། །
འདུ་ཤེས་མེད་པའི་སྙོམས་འཇུག་ནི་སྐྱེ་སླ་བས་འདོད་ཁམས་གཟུགས་ཁམས་གཉིས་ཆར་ན་དང་པོར་བསྐྱེད་

༼༡༣༦༽
པ་ཡོད་དོ། །
བདུན་པ་སྲོག་གི་དབང་པོ་ནི། སྲོག་ནི་ཚེ་ཡིན་དྲོད་དང་ནི། །
རྣམ་ཤེས་རྟེན་གང་ཡིན་པ་འོ། །
ཞེས་གསུངས་པ་ལྟར། ཚེ་གཅིག་གི་ཕུང་པོ་རིགས་མཐུན་གནས་པ་ལ་དབང་བྱེད་པའི་རྟེན་གྱི་རྫས་དེ་སྲོག་གི་དབང་པོའི་མཚན་ཉིད་ཡིན། དེ་དང་ཚེ་མིང་གི་རྣམ་གྲངས་ཡིན་ཏེ། གདགས་པ་ལས། སྲོག་གི་དབང་པོ་གང་ཞེ་ན། །
ཁམས་གསུམ་པ་ཡི་ཚེ་ཡིན་ནོ། །
ཞེས་གསུངས་པའི་ཕྱིར། དེ་ཡང་གཟུགས་མེད་ཁམས་པའི་ཚེ་དེས་རྣམ་ཤེས་ཀྱི་རྟེན་བྱེད་ཅིང་། དྲོད་ཀྱི་རྟེན་མི་བྱེད་དེ། གཟུགས་མེད་ཁམས་ན་དྲོད་མེད་པའི་ཕྱིར་ཏེ། དེ་ན་འབྱུང་བ་མེད་པའི་ཕྱིར། འདོད་གཟུགས་གཉིས་ན་དྲོད་དང་རྣམ་ཤེས་གཉིས་ཀའི་རྟེན་བྱེད་ཡིན་ནོ། །
ལྡན་མིན་འདུ་བྱེད་ཀྱི་དབྱེ་བ་མཚན་ཉིད། སྐྱེ་སོགས་བཤད་པ་ནི། མཚན་ཉིད་དག་ནི་སྐྱེ་བ་དང་། །
རྒ་དང་གནས་དང་མི་རྟག་ཉིད། །
དེ་དག་སྐྱེ་བའི་སྐྱེ་ལ་སོགས། །
དེ་ཆོས་བརྒྱད་དང་གཅིག་ལ་འཇུག །ཅེས་པས་བསྟན། འདིའི་དོན་འཆད་པ་ལ་མཚན་ཉིད། དབྱེ་བ། རྩོད་སྤང་དང་གསུམ། དང་པོ་ནི། ཀུན་མཁྱེན་ཤེར་འོད་པའི་གསུང་ལས། རང་གི་མཚན་གཞི་འདུས་བྱས་ལས་རྫས་གཞན་པའི་ལྡན་མིན་འདུ་བྱེད་ཡིན་པ་གང་ཞིག རང་གི་མཚན་གཞི་འདུས་བྱས་སུ་འཇོག་པར་བྱེད་ནུས་པ་དེ་སྐབས་འདིར་བསྟན་གྱི་འདུས་བྱས་ཀྱི་མཚན་ཉིད་ཀྱི་མཚན་ཉིད་ཡིན་གསུངས་པ་ནི་ཇི་ལྟར་འཐད་བརྟག་པར་བྱ་སྟེ། འོ་ན་བུམ་པའི་སྐྱེ་བའི་སྐྱེ་བ་ཆོས་ཅན། སྐབས་འདིར་བསྟན་གྱི་འདུས་བྱས་ཀྱི་མཚན་ཉིད་ཡིན་པར་ཐལ། གོང་གི་མཚན་ཉིད་གྱི་ཟུར་

༼༡༣༧༽
གཉིས་པོ་དེའི་ཕྱིར། དང་པོ་དེར་ཐལ། རང་གི་མཚན་གཞི་བུམ་པའི་སྐྱེ་བ་ལས་རྫས་གཞན་པའི་ལྡན་མིན་འདུ་བྱེད་ཡིན་པའི་ཕྱིར། བུམ་པའི་སྐྱེ་བ་དེ་ཁྱོད་ཀྱི་མཚན་གཞི་དང་། ཁྱོད་དེའི་མཚན་ཉིད་ཡིན་པའི་ཁྱད་པར་འཐད་པ་གང་ཞིག ཁྱོད་བུམ་པའི་སྐྱེ་བ་ལས་རྫས་གཞན་པའི་ལྡན་མིན་འདུ་བྱེད་ཀྱང་ཡིན་པའི་ཕྱིར། དང་པོ་མ་གྲུབ་ན། དེ་དེར་ཐལ། བུམ་པའི་སྐྱེ་བའི་སྐྱེ་བ་དེ་བུམ་པའི་སྐྱེ་བའི་མཚན་ཉིད་སྐྱེ་སོགས་བཞི་པོ་གང་རུང་ཡིན་པའི་ཕྱིར། གོང་དུ་འདོད་ན། འདུས་བྱས་ཀྱི་མཚན་ཉིད་སྐྱེ་སོགས་བཞི་པོ་གང་རུང་ཡིན་པར་ཐལ། འདོད་པའི་ཕྱིར། འདོད་ན། བུམ་པའི་མཚན་ཉིད་སྐྱེ་སོགས་བཞི་པོ་གང་རུང་ཡིན་པར་ཐལ། འདོད་པ་གང་ཞིག ཁྱོད་ཀྱི་ཁྱད་གཞིའི་ཆོས་དེ་བུམ་པ་ཡིན་པའི་ཕྱིར། དེ་ལ་འདོད་མི་ནུས་ཏེ། དེ་བུམ་པའི་སྐྱེ་བ་མ་ཡིན་པའི་ཕྱིར་ཏེ། དེ་བུམ་པའི་སྐྱེ་བའི་སྐྱེ་བ་ཡིན་པའི་ཕྱིར། དེས་ན་བུམ་པའི་སྐྱེ་བའི་སྐྱེ་བའི་མཚན་གཞི་ནི། བུམ་པའི་སྐྱེ་བ་ཉིད་ཡིན་ཞིང་། བུམ་པའི་སྐྱེ་བའི་སྐྱེ་བ་དེ་བུམ་པའི་སྐྱེ་བའི་མཚན་ཉིད་དུ་འཆད་དགོས་པ་ཡིན་ནོ། །
ཁ་ཅིག་སྐབས་འདིར་བསྟན་གྱི་འདུས་བྱས་ཀྱི་མཚན་ཉིད་ཡིན་ན། འདུས་བྱས་ཀྱི་མཚན་ཉིད་ཡིན་པས་མ་ཁྱབ་སྟེ། བུམ་པའི་སྐྱེ་བ་དང་གནས་པ་སོགས་ཀྱང་སྐབས་འདིར་བསྟན་གྱི་འདུས་བྱས་ཀྱི་མཚན་ཉིད་དུ་ཁས་ལེན་དགོས་པའི་ཕྱིར། གསུངས་པ་ཡང་མི་རིགས་ཏེ། འོ་ན་སྐབས་འདིར་བསྟན་གྱི་འདུས་བྱས་ཀྱི་མཚན་ཉིད་སྐྱེ་སོགས་བཞི་འཐད་ལ། སྤྱིར་

༼༡༣༨༽
འདུས་བྱས་ཀྱི་མཚན་ཉིད་སྐྱེ་སོགས་བཞི་མི་འཐད་པའི་ཁྱད་པར་འཐད་པར་ཐལ། སྤྱིར་འདུས་བྱས་ཀྱི་མཚན་ཉིད་སྐྱེ་སོགས་བཞི་ཁྱེད་ལ་ངོས་འཛིན་རྒྱུ་མི་འདུག་པའི་ཕྱིར་ཏེ། བུམ་པའི་སྐྱེ་བ་དེ་ཡང་འདུས་བྱས་ཀྱི་མཚན་ཉིད་སྐྱེ་བ་མ་ཡིན་པ་གང་ཞིག འདུས་བྱས་གཞན་ཀུན་གྱི་སྐྱེ་བ་ཡང་རེ་རེ་ནས་འདུས་བྱས་ཀྱི་མཚན་ཉིད་སྐྱེ་བ་མ་ཡིན་པའི་ཕྱིར། རྟགས་སོང་། ཡང་ཁྱེད་ལྟར་ན་འདུས་བྱས་སྤྱི་ཙམ་པའི་སྐྱེ་བ་གཅིག་པུ་འདུས་བྱས་ཀྱི་མཚན་ཉིད་སྐྱེ་བར་ཁས་ལེན་དགོས་པར་འགྱུར་རོ། །
དེས་ན་རེ་ཞིག་ལ་རང་གི་མཚན་གཞི་འདུས་བྱས་སུ་འཇོག་པར་བྱེད་ནུས་པའི་ལྡན་མིན་འདུ་བྱེད་གང་ཞིག རྗེས་མཐུན་ཀྱི་སྐྱེ་སོགས་བཞི་པོ་གང་རུང་མ་ཡིན་པ་དེ་སྐབས་འདིར་བསྟན་གྱི་འདུས་བྱས་ཀྱི་མཚན་ཉིད་ཀྱི་མཚན་ཉིད། མཚན་གཞི་ནི་བུམ་པ་དང་སྣམ་བུ་ལ་སོགས་པའི་སྐྱེ་སོགས་བཞི་པོ་མཐའ་དག་སྐབས་འདིར་བསྟན་ཀྱི་འདུས་བྱས་ཀྱི་མཚན་ཉིད་ཀྱི་མཚན་གཞི་ཡིན་ཞིང་། སྤྱི་ཡང་འདུས་བྱས་ཀྱི་མཚན་ཉིད་ཀྱི་མཚན་གཞི་ཡིན་ཏེ། འདུས་བྱས་ཀྱི་མཚན་ཉིད་སྐྱེ་སོགས་བཞི་པོ་གང་རུང་ཡིན་པའི་ཕྱིར་ཏེ། བུམ་པའི་སྐྱེ་བ་སོགས་ཀྱང་འདུས་བྱས་ཀྱི་སྐྱེ་བ་སོགས་སུ་ཁས་ལེན་དགོས་པའི་ཕྱིར། དེས་ན་གོང་གི་མཚན་ཉིད་ཀྱི་མཚན་ཉིད་ཅེས་པ་དེ་ལ་ཁྱབ་པ་ཆུ་ཐུབ་དགོས་ཤིང་། མཚན་ཉིད་སྐྱེ་སོགས་འཆད་པའི་སྐབས་ཀྱི་མཚན་ཉིད་ལ་ཁྱབ་པ་སྒོ་བཞི་ཐུབ་པ་མི་དགོས་ཏེ། རྟོག་གེའི་གཞུང་དུ་རང་མཚན་ཀུན་རང་གི་མཚན་ཉིད་དང་། སྤྱི་མཚན་ཀུན་ལ་སྤྱིའི་

༼༡༣༩༽
མཚན་ཉིད་དུ་འཆད་པའི་སྐབས་དང་འདྲ་བ་ཡིན་ནོ། །
མཚན་གཞི་ནི་རང་གི་མཚན་གཞིའི་འདུས་བྱས་དེ་མ་འོངས་པ་ནས་ད་ལྟ་རུ་འདྲེན་པར་བྱེད་པའི་རྫས་དེ་འདུས་བྱས་ཀྱི་མཚན་ཉིད་སྐྱེ་བའི་མཚན་གཞི་ཡིན། དེ་བཞིན་དུ་རང་གི་མཚན་གཞིའི་འདུས་བྱས་དེ་ད་ལྟར་གནས་པར་བྱེད་པའི་རྫས་དེ་གནས་པའི་མཚན་གཞི། རང་གི་མཚན་གཞིའི་འདུས་བྱས་དེ་ད་ལྟར་རྙིང་པར་བྱེད་པའི་རྫས་དེ་རྒ་བའི་མཚན་གཞི། རང་གི་མཚན་གཞིའི་འདུས་བྱས་དེ་ད་ལྟར་ནས་འདས་པར་འཇུག་པར་བྱེད་པའི་རྫས་དེ་མི་རྟག་པའི་མཚན་གཞི་ཡིན་ནོ། །
མདོ་སྡེ་པ་ནི་འདུས་བྱས་ཀྱི་རྒྱུན་ལ་ལྟོས་ནས་སྐྱེ་སོགས་བཞག་པ་ཡིན་གྱི། སྐད་ཅིག་རེ་རེ་ལ་སྐྱེ་སོགས་བཞི་ཚང་བར་མི་འདོད། མངོན་པ་གོང་མར་ཡང་ཕུང་པོའི་རྒྱུན་ལ་སྐྱེ་བ་དང་། རྒ་བ་སོགས་འདོད་ཀྱི། ཕྱི་རོལ་གྱི་དངོས་པོ་ལ་དེ་ལྟར་མི་འདོད་པར་རོང་སྟོན་ཆེན་པོ་བཞེད་དོ། །
གསུམ་པ་རྩོད་སྤང་ནི། དུས་བྱས་ཀྱི་མཚན་ཉིད་སྐྱེ་སོགས་བཞི་ལ་མཚན་ཉིད་དེ་བཞི་ཡོད་དམ་མེད། ཡོད་ན་མཚན་ཉིད་ཐུག་མེད་དུ་འགྱུར་ཞིང་། མེད་ན་འདུས་བྱས་མ་ཡིན་པར་འགྱུར་རོ་ཞེ་ན། དེ་རྣམས་ལ་ཡང་འདུས་བྱས་ཀྱི་མཚན་ཉིད་ཡོད་དེ། སྐྱེ་བའི་སྐྱེ་བ་དང་། རྒ་བའི་རྒ་བ་དང་། གནས་པའི་གནས་པ་དང་། མི་རྟག་པའི་མི་རྟག་པ་སྟེ། རྗེས་མཐུན་གྱི་མཚན་ཉིད་བཞི་ཡོད་དོ། །
འོན་ཀྱང་ཐུག་མེད་དུ་མི་འགྱུར་ཏེ། རྩ་བའི་མཚན་ཉིད་སྐྱེ་བས་ནི་མཚན་གཞི་འདུས་བྱས་དང་། རྩ་བའི་མཚན་ཉིད་གཞན་གསུམ་དང་། རྗེས་མཐུན་གྱི་མཚན་ཉིད་བཞི་

༼༡༤༠༽
དང་བཅས་པའི་བརྒྱད་པོ་དེ་མ་འོངས་པ་ནས་ད་ལྟར་འདྲེན་པར་བྱེད་པའི་ཕྱིར་ན་དེ་བརྒྱད་ལ་འཇུག་པར་བཤད། སྐྱེ་བའི་སྐྱེ་བས་ནི་རྩ་བའི་སྐྱེ་བ་ཁོ་ན་ད་ལྟར་འདྲེན་པར་བྱེད་པས་ན་སྐྱེ་བ་གསུམ་པ་སོགས་ཐུག་མེད་དུ་ཁས་མི་ལེན་ནོ། །
དེ་བཞིན་དུ་རྒ་བས་ཆོས་བརྒྱད་རྙིང་པར་བྱེད་ལ། རྒ་བའི་རྒ་བས་རྒ་བ་གཅིག་པུ་རྙིང་པར་བྱེད། གནས་པས་ཆོས་བརྒྱད་གནས་པར་བྱེད། གནས་པའི་གནས་པས་གནས་པ་གཅིག་པུ་གནས་པར་བྱེད་དེ་མི་རྟག་པ་ལ་ཡང་རིགས་འགྲེའོ། །

འོ་ན་འདུས་བྱས་མི་སྐྱེ་བའི་ཆོས་ཅན་ལ་མཚན་ཉིད་སྐྱེ་སོགས་བཞི་ཚང་ངམ་མ་ཚང་། ཚང་ན་སྐྱེ་བར་འགྱུར་བས་མི་སྐྱེ་བའི་ཆོས་ཅན་དུ་འགལ། མ་ཚང་ན་འདུས་བྱས་མ་ཡིན་པར་འགྱུར་རོ་ཞེ་ན། འདིའི་ལན་ནི་རོང་སྟོན་ཆེན་པོའི་གསུང་ལས། སྐྱེ་བ་ཚང་ཡང་སྐྱེ་བའི་བྱ་བ་མི་བྱེད་པར་གནས་པས་སྐྱོན་མེད་ཅེས་བཤད་དོ། །
མ་འོངས་པ་མི་སྐྱེ་བའི་ཆོས་ཅན་མ་ཡིན་པར་གྱུར་པའི་འདུས་བྱས་ཡིན་ཡང་། རང་གི་མཚན་ཉིད་སྐྱེ་སོགས་བཞི་དང་ལྡན་པས་མ་ཁྱབ་སྟེ། འདུས་བྱས་ད་ལྟ་བའི་སྐྱེ་བའི་སྐྱེ་བ་ཆོས་ཅན། དེར་ཐལ། དེའི་ཕྱིར། འདོད་ན། དེ་ཆོས་ཅན། ཁྱོད་དེ་དང་ལྡན་པ་མ་ཡིན་པར་ཐལ། ཁྱོད་སྐྱེ་བ་དང་མི་ལྡན་ཕྱིར་ཏེ། ཁྱོད་ཀྱི་བ་མེད་པའི་ཕྱིར། མ་གྲུབ་ན། དེར་ཐལ། འདུས་བྱས་ཀྱི་སྐྱེ་བའི་སྐྱེ་བ་ཡོད་ལ། འདུས་བྱས་ཀྱི་སྐྱེ་བ་གསུམ་པ་ཕན་ཆད་མེད་པའི་ཁྱད་པར་འཐད་པའི་ཕྱིར། མིང་ཚིག་ཡི་གེ་སོགས་འཆད་པ་ལ་མཚན་ཉིད་དང་། མཚན་གཞི་གཉིས། དང་པོ་ནི། དོན་གྱི་ངོ་བོ་ཙམ་རྗོད་བྱེད་ཀྱི་ལྡན་མིན་འདུ་བྱེད་དེ་མིང་གི་མཚན་ཉིད། དོན་གྱི་ཁྱད་པར་

༼༡༤༡༽
རྗོད་བྱེད་ཀྱི་དེ་ཚིག་གི་མཚན་ཉིད། མིང་གི་གཞིར་གྱུར་པའི་ལྡན་མིན་འདུ་བྱེད་དེ་ཡི་གེའི་མཚན་ཉིད། མཚན་གཞི་ནི། གཟུགས་དང་སྒྲ་ཞེས་པ་ལ་སོགས་པ་དོན་གྱི་ངོ་བོ་ཙམ་སྟོན་པ་ཀུན་མིང་གི་མཚན་གཞི། འདུ་བྱེད་མི་རྟག་ཅེས་པ་དང་། བུམ་པ་སེར་པོ་ཞེས་པ་ལྟ་བུ་ལ་སོགས་པ་དོན་གྱི་ཁྱད་པར་སྟོན་པ་ཀུན་ནི་ཚིག་གི་མཚན་གཞི། ཨ་དང་ཨི་ལ་སོགས་པ་དང་། ཀ་དང་ཁ་ཞེས་པ་ལྟ་བུ་ལ་སོགས་པ་བརྗོད་དོན་མི་སྟོན་པའི་སྒྲ་སྤྱི་ཀུན་ནི་ཡི་གེའི་མཚན་གཞི་ཡིན་ནོ། །
རྩ་བར་ཚོགས་ཞེས་གསུངས་པ་ནི་དུ་མའམ་ཀུན་ཞེས་པའི་དོན་ཡིན་ཏེ། རོང་ཊཱིཀ་ལས། ཚོགས་ནི་དུ་མའོ་ཞེས་བཤད་པས་སོ། །
ཀུན་མཁྱེན་ཤེར་འོད་པས་དེ་དག་གི་ཚོགས་ནི་དེ་དག་མང་པོ་འདུས་པའོ། །
ཞེས་གསུངས་པ་ནི་ཅུང་ཟད་འབྲེལ་མ་ཆགས་ཏེ། འོ་ན་མིང་ཚིག་ཡི་གེ་མང་པོ་འདུས་པ་དེ་ལྡན་མིན་འདུ་བྱེད་ཡིན་ལ། མང་པོ་མ་འདུས་པའི་མིང་ཚིག་ཡི་གེ་རྣམས་ལྡན་མིན་འདུ་བྱེད་མ་ཡིན་པར་ཐལ་བའི་སྐྱོན་འབྱུང་སྟེ། རྩ་བར་བཤད་པའི་ཚོགས་ཀྱི་དོན་གསུམ་པོ་དེ་དང་དེ་མང་པོ་འདུས་པ་ལ་བཞེད་ཀྱིན་འདུག་པའི་ཕྱིར། རྟགས་ཁས། མིང་ཚིག་སོགས་གསུམ་པོ་སྒྲ་སྤྱི་ཡིན་ཡང་སྒྲ་མ་ཡིན་ཏེ། དེ་དག་གི་དུས་སུ་སྒྲ་འགགས་པའི་ཕྱིར། ཡི་གེ་ནི་རྗོད་བྱེད་མ་ཡིན་ཡང་རྗོད་བྱེད་ཀྱི་ཆ་ཤས་ཡིན་ཏེ། བུམ་པ་ཞེས་པ་ལྟ་བུ་ལ་ཆ་ཤས་ཕྱེ་ན། བཱ་དང་ཨུ་དང་མ་དང་འབྱུང་ཞིང་། དེ་དག་བུམ་པ་ཞེས་པ་ལྟ་བུའི་ཆ་ཤས་ཡིན་པས་སོ། །
ཁ་ཅིག་མིང་ཚིག་ཡི་གེ་གསུམ་སྒྲ་ཡིན་ལ། དེ་གསུམ་གྱི་ཚོགས་ནི་ལྡན་མིན་འདུ་བྱེད་ཡིན་གསུངས་པ་

༼༡༤༢༽
ཡང་འཐད་པ་མ་ཡིན་ཏེ། རྩ་བར་ཚོགས་ཞེས་པའི་ཚིག་དེ་དུ་མ་སྟོན་བྱེད་ཡིན་པའི་ཕྱིར་དང་། གལ་ཏེ་མིང་ཚིག་ཡི་གེ་གསུམ་སྒྲ་ཡིན་ན། དེ་གསུམ་མང་པོ་ཚོགས་པ་ཡང་སྒྲ་ཡིན་དགོས་པར་འགྱུར་རོ། །
མདོར་ན་དེ་གསུམ་སྒྲ་ཡིན་ལ། དེ་གསུམ་དུ་མའམ་མང་པོ་ཚོགས་པ་དེ་ལྡན་མིན་འདུ་བྱེད་ཡིན་ཟེར་བ་ལ་འབྲེལ་ཅི་ཡོད་སོམས་ཤིག དེ་གསུམ་ཁམས་གང་དུ་གཏོགས་ཞེ་ན། འདོད་ཁམས་དང་གཟུགས་ཁམས་གང་རུང་དུ་གཏོགས་པ་ཡིན་ཏེ། སྒྲ་སྤྱི་ཡིན་པའི་ཕྱིར། སེམས་ཅན་དུ་སྟོན་མི་སྟོན་གཉིས་ཀྱི་ནང་ནས་སྟོན་པ་ཡིན་ཏེ། རྒྱུད་ཀྱིས་བསྡུས་པའི་ཕྱིར་བྱུང་བ་གསུམ་གྱི་ནང་ནས་རྒྱུ་མཐུན་ལས་བྱུང་བ་ཡིན་ཏེ། སྐལ་མཉམ་གྱི་རྒྱུ་ལས་བྱུང་བ་ཡིན་པའི་ཕྱིར། འོན་ཀྱང་མ་འོངས་པ་སྐྱེ་བའི་ཆོས་ཅན་གྱི་དེ་གསུམ་མ་འོངས་པ་ན་སྐྱེ་བར་འགྱུར་བ་ཡིན་གྱི་ད་ལྟར་མ་སྐྱེས་པས་བྱུང་བ་ཡིན་མིན་བརྟག་པར་བྱ་སྟེ། དེ་ལྟར་ན་རྒྱུ་མཐུན་ལས་བྱུང་བ་ཡིན་པས་ཁྱབ་མཐའ་མི་འཛིན་ཏོ། །

དགེ་མི་དགེ་ལུང་མ་བསྟན་གསུམ་གྱི་ནང་ནས་མ་སྒྲིབ་ལུང་མ་བསྟན་ཁོ་ན་ཡིན་ཏེ། དགེ་རྩ་ཆད་པ་ལ་ཡང་ལྡན་པས་མི་དགེ་བ་མ་ཡིན་པའི་ཕྱིར་དང་། ཉོན་མོངས་སྤངས་པའི་དགྲ་བཅོམ་པ་ལ་ཡང་ལྡན་པས་ཉོན་མོངས་ཅན་མ་ཡིན་པའི་ཕྱིར། དེ་སྐད་དུ། འདོད་དང་གཟུགས་གཏོགས་སེམས་ཅན་སྟོན། །
སེམས་མཐུན་ལུང་བསྟན་མིན་དེ་བཞིན། །
ཞེས་གསུངས་སོ། །
དེ་ལྟར་ན་གཟུགས་ཅན་གྱི་སྐྱེ་ཚུལ་ནས་འདིའི་བར་གྱི་ཤེས་བྱ་གཞི་ལྔར་གྲགས་པའི་དང་པོ་བཞི་བསྟན་ཅིང་། འདུས་

༼༡༤༣༽
མ་བྱས་ཀྱི་གཞི་ནི་གནས་དང་པོ་འདུས་མ་བྱས་ལ་གསུམ་དུ་དབྱེ་བ་དེ་ཡིན། མངོན་པ་གོང་མར་འདུས་མ་བྱས་བརྒྱད་དུ་བཤད་པ་ཡང་ཡོད་དོ། །
གསུམ་པ་འདི་དག་བདེན་པ་གཉིས་པོ་གང་ཡིན་སྙམ་ན། སེམས་སེམས་བྱུང་ལྡན་མིན་འདུ་བྱེད་གསུམ་དང་། འདུས་མ་བྱས་ཀྱི་གཞི་དང་། གཟུགས་ཅན་གྱི་ནང་ནང་རགས་པ་རྩོམ་པའི་གཞིར་གྱུར་པའི། རྡུལ་ཕྲན་ཕྱོགས་ཀྱི་ཆ་མེད་ནི་དོན་དམ་བདེན་པ་ཡིན་ཏེ། རིགས་པས་དཔྱད་བཟོད་དུ་གྲུབ་པའི་རྫས་ཡོད་ཡིན་པའི་ཕྱིར་ཏེ། བཅོམ་པའམ་བློས་བཤིག་ཀྱང་དེ་འཛིན་གྱི་བློ་མི་འདོར་བའི་རྫས་ཡོད་ཡིན་པའི་ཕྱིར། སྣང་བ་གཟུགས་ཀྱི་གཞིར་གྱུར་པའི་ཡུལ་རགས་པ་འཇིག་རྟེན་ན་གྲགས་པའི་བུམ་པ་དང་ཆུ་ལ་སོགས་པ་དང་། ཕུང་པོ་ལ་བཏགས་པའི་གང་ཟག་དང་། སྐད་ཅིག་མ་དུ་མ་སྡོམ་པའི་དེའི་སྐད་ཅིག་མ་སོགས་རྒྱུན་གྱིས་བསྡུས་པའི་ཆོས་རྣམས་ནི་ཀུན་རྫོབ་བདེན་པ་ཡིན་ཏེ། རིགས་པས་དཔྱད་བཟོད་དུ་མ་གྲུབ་པའི་རྫས་ཡོད་ཡིན་པའི་ཕྱིར་ཏེ། བཅོམ་པའམ་བློ་ལ་བཤིག་པ་ན་དེ་འཛིན་གྱི་བློ་འདོར་བའི་རྫས་ཡོད་ཡིན་པའི་ཕྱིར། དེ་སྐད་དུ་གནས་དྲུག་པར། གང་ལ་བཅོམ་དང་བློ་ཡིས་གཞན། །
བསལ་ན་དེ་བློ་མི་འཇུག་པ། །
བུམ་ཆུ་བཞིན་དུ་ཀུན་རྫོབ་ཏུ། །
ཡོད་དེ་དོན་དམ་ཡོད་གཞན་ནོ། །
ཞེས་དང་། དེའི་དགོངས་པ་འགྲེལ་པ་ལ། ཀུན་མཁྱེན་བླ་མས་ངེས་དོན་རབ་གསལ་དུ། བྱེ་བྲག་ཏུ་སྨྲ་བས་ཤེས་བྱ་གཞི་ལྔས་བསྡུས་པའི་དོན་དམ་བདེན་པ་བདེན་པར་གྲུབ་པས་ཆད་པའི་མཐའ་ལས་གྲོལ། ཕུང་པོ་ལ་བཏགས་

༼༡༤༤༽
པའི་གང་ཟག་དང་། རིགས་པ་དང་རྒྱུན་ལ་བཞག་པའི་ཆོས་ཀྱིས་བསྡུས་པའི་ཀུན་རྫོབ་བདེན་པ་བདེན་པར་མེད་པས་རྟག་པའི་མཐའ་ལས་གྲོལ་བར་འདོད་དོ། །
ཞེས་གསུངས་པ་འདི་ཉིད་འཁྲུལ་མེད་ཀྱི་གནད་དམ་པར་གོ་དགོས་སོ། །
ལུགས་འདིར་ཆོས་ཐམས་ཅད་རྫས་ཡོད་དང་དངོས་པོར་ཁས་ལེན་ཏེ། འདུས་མ་བྱས་གསུམ་ནི་རྟག་དངོས་དང་རྟག་རྫས་ཡིན་པའི་ཕྱིར་དང་། འདུས་བྱས་ཀྱི་ཆོས་རྣམས་ནི་དུས་གསུམ་གྱིས་བསྡུས་ཤིང་། དུས་གསུམ་རྫས་གྲུབ་ཏུ་འདོད་པའི་བྱེ་སྨྲ་བའི་ལུགས་ཡིན་པའི་ཕྱིར། དེས་ན་བཏགས་ཡོད་ཀྱི་དངོས་པོ་རྣམས་ཀྱང་རྫས་ཡོད་ཡིན་པས་བཏགས་ཡོད་དང་རྫས་ཡོད་མི་འགལ་བ་ནི་ལུགས་འདིར་མ་ཟད། ཚད་མ་དང་དབུ་མ་ལ་སོགས་པའི་སྐབས་སུ་ཡང་མི་འགལ་བ་ཡིན་ནོ། །
ཆ་ཤས་དང་ཆ་ཤས་ཅན་ལ་སོགས་པའི་རྣམ་གཞག་འཆད་ཤེས་ན་འདི་མི་གོ་བའི་དོན་མེད་དོ། །
འདུས་མ་བྱས་གསུམ་གྱི་ནང་ནས་ནམ་མཁའ་ནི་རྟེན་གྱི་དོན་བྱེད་ནུས་པའི་རྫས་ཡོད་ཀྱང་ཡིན་ཏེ། འཇིག་རྟེན་ཀྱི་ཁམས་འདིའི་འོག་གཞིའི་ནམ་མཁའ་ལ་རླུང་དང་ཆུ་དང་སའི་དཀྱིལ་འཁོར་གསུམ་རྟེན་ཚུལ་གནས་གསུམ་པར་འབྱུང་བ་ཡིན་ནོ། །
གསུམ་པ་རྒྱུ་རྐྱེན་འབྲས་བུ་དང་བཅས་པ་བཤད་པ་ལ་བཞི་སྟེ། རྒྱུ་བཤད། འབྲས་བུ་བཤད། གཉིས་ཀའི་ཐུན་མོང་གི་ཆོས་བཤད། རྐྱེན་བཤད་པའོ། །
དེའི་དང་པོ་རྒྱུ་ལ་ལྔ་སྟེ། མཚན་ཉིད། མཚན་གཞི། དབྱེ་བ། གྲངས་ངེས། སོ་སོའི་མཚན་ཉིད་དོ། །

དང་པོ་ནི། ཆོས་གཞན་སྐྱེ་བ་ལ་གེགས་མི་བྱེད་པའི་རྫས་སོ། །
གཉིས་

༼༡༤༥༽
པ་ནི། ཤེས་བྱ་གཞི་ལྔ་པོ་ཐམས་ཅད་ཡིན་ཏེ། གཞི་གྲུབ་ན་རྒྱུ་ཡིན་པས་ཁྱབ་པའི་ཕྱིར། གསུམ་པ་ནི། བྱེད་རྒྱུ་ལྷན་ཅིག་འབྱུང་བ་དང་། །
སྐལ་མཉམ་མཚུངས་པར་ལྡན་པ་དང་། །
ཀུན་ཏུ་འགྲོ་དང་རྣམ་སྨིན་ཏེ། །
རྒྱུ་ནི་རྣམ་པ་དྲུག་ཏུ་འདོད། །
ཅེས་གསུངས་པ་ལྟར། རྒྱུ་ལ་དབྱེ་ན་བྱེད་རྒྱུ་ལ་སོགས་པ་དྲུག་ཏུ་དབྱེ་བ་ཡིན་ནོ། །
བཞི་པ་ནི། ཅིའི་ཕྱིར། རྒྱུ་དྲུག་ཏུ་གྲངས་ངེས་པ་ཡིན་ཞེ་ན། འབྲས་བུའི་རིགས་ལ་ལྟོས་ནས་ཐུན་མོང་གི་རྒྱུ་དང་། ཐུན་མོང་མ་ཡིན་པའི་རྒྱུ་གཉིས་ལས། དང་པོ་ནི་བྱེད་རྒྱུ་སྟེ། འདུས་བྱས་དང་འདུས་མ་བྱས་ཀྱི་ཆོས་ཐམས་ཅད་ཐུན་མོང་གི་རྒྱུ་ཡིན་པའི་ཕྱིར། གཉིས་པ་ནི། འདུས་བྱས་ཁོ་ན་སྟེ། རྒྱུ་ཕྱི་མ་ལྔ་པོ་འདི་ལ་འདུས་མ་བྱས་མི་མཚུངས་པའི་ཕྱིར་རོ། །
དེ་ལ་རྒྱུ་འབྲས་དུས་མཉམ་པ་དང་། མི་མཉམ་པ་གཉིས་ལས། མཉམ་པ་ལ་ལྷན་ཅིག་འབྱུང་བ་དང་མཚུངས་ལྡན་གྱི་རྒྱུ་གཉིས་ཡོད་དེ། ལྷན་ཅིག་འབྱུང་རྒྱུ་ནི་སྤྱི་དང་། མཚུངས་ལྡན་ཀྱི་རྒྱུ་ནི་དེའི་བྱེ་བྲག་ཡིན་པས་སྔ་མ་དེའི་ནང་དུ་འདུས་སོ། །
དུས་མི་མཉམ་པ་ལ་ཡང་རྒྱུ་འབྲས་རིགས་འདྲ་བ་དང་། མི་འདྲ་བ་གཉིས། འདྲ་བ་ལ་སྐལ་མཉམ་དང་། ཀུན་འགྲོའི་རྒྱུ་གཉིས། དེ་ཡང་སྔ་མ་ནི་སྤྱི་འདྲ་བ་དང་། ཀུན་འགྲོ་ནི་བྱེ་བྲག་འདྲ་བ་ཡིན་ནོ། །
འབྲས་བུ་དང་རིགས་མི་འདྲ་བ་ནི་རྣམ་སྨིན་གྱི་རྒྱུ་ཡིན་ནོ། །
ལྔ་པ་སོ་སོའི་མཚན་ཉིད་ནི། འདུས་བྱས་ཀྱི་ཆོས་གཞན་སྐྱེ་བ་ལ་གེགས་མི་བྱེད་པའི་རྫས་དེ་བྱེད་རྒྱུའི་མཚན་ཉིད་ཡིན་ཏེ། རང་ལས་གཞན་པ་བྱེད་རྒྱུའི་རྒྱུ། །
ཞེས་གསུངས་པའི་

༼༡༤༦༽
ཕྱིར། བྱེ་བྲག་བཤད་མཚོ་ལས། རང་འབྲས་སྐྱེད་བྱེད་རྒྱུའི་མཚན་ཉིད་ཡིན་གསུངས་པ་མི་འཐད་དེ། འདུས་མ་བྱས་ཆོས་ཅན། མཚན་ཉིད་དེར་ཐལ། མཚོན་བྱ་དེའི་ཕྱིར། རྐྱེན་ཡིན་པ་གང་ཞིག རྒྱུ་དང་རྐྱེན་ལ་ཁྱར་པར་མེད་པའི་ཕྱིར། དང་པོ་དེ་ཡིན་ཏེ། དམིགས་རྐྱེན་ཡིན་པའི་ཕྱིར་ཏེ། ཆོས་ཁམས་ཡིན་པའི་ཕྱིར། ཁྱབ་སྟེ། དམིགས་པ་ཆོས་རྣམས་ཐམས་ཅད་དོ། །
ཞེས་གསུངས་པའི་ཕྱིར། གཉིས་པ་མ་གྲུབ་ན། དེར་ཐལ། འགྲེལ་བཤད་རྒྱལ་སྲས་མ་ལས། རྒྱུ་དང་རྐྱེན་རྣམས་ལ་ཁྱད་པར་ཅི་ཡོད་ཅེ་ན། སྨྲས་པ་ཅུང་ཟད་ཀྱང་མེད་དོ། །
ཞེས་གསུངས་པ་འཐད་པའི་ཕྱིར། གོང་དུ་འདོད་ན། དེ་མ་ཡིན་པར་ཐལ། ཁྱོད་ཀྱི་འབྲས་བུ་མེད་པའི་ཕྱིར་ཏེ། འདུས་མ་བྱས་ལ་དེ་དག་མེད། །
ཅེས་གསུངས་པའི་ཕྱིར། མདོར་ན་ལུགས་འདི་ལ། ཁྱོད་ཆོས་དེའི་རྒྱུ་ཡིན་ན། ཆོས་དེ་ཁྱོད་ཀྱི་འབྲས་བུ་ཡིན་པས་མ་ཁྱབ། ཁྱོད་རྒྱུ་ཡིན་ན་ཁྱོད་ཀྱི་འབྲས་བུ་ཡོད་པས་མ་ཁྱབ། ཁྱོད་འབྲས་བུ་ཡིན་ན་ཁྱོད་ཀྱི་རྒྱུ་ཡོད་པས་མ་ཁྱབ། ཁྱོད་ཆོས་དེའི་བྱེད་རྒྱུ་ཡིན་ན་ཁྱོད་ཆོས་དེའི་རྒྱུ་ཡིན་པས་མ་ཁྱབ་པས་ཅེས་པ་ནི་གནད་ཀྱི་དོན་ནོ། །
གལ་ཏེ་ཁྱབ་ན། དང་པོ་ལ་བུམ་པ་ཆོས་ཅན། ཀ་བ་ཁྱོད་ཀྱི་འབྲས་བུ་ཡིན་པར་ཐལ། ཁྱོད་ཀ་བའི་རྒྱུ་ཡིན་པའི་ཕྱིར་ཏེ། ཀ་བའི་བྱེད་རྒྱུ་ཡིན་པའི་ཕྱིར་ཏེ། ཁྱོད་ཀ་བ་ལས་དོན་གཞན་གང་ཞིག །ཀ་བ་སྐྱེ་བ་ལ་གེགས་མི་བྱེད་པའི་ཆོས་ཡིན་པའི་ཕྱིར། ཁྱབ་པ་གཞུང་གིས་འགྲུབ། གོང་དུ་འདོད་

༼༡༤༧༽
ན། ཀ་བ་བུམ་པའི་འབྲས་བུ་མ་ཡིན་པར་ཐལ། དེའི་འབྲས་བུ་ལྔ་པོ་གང་རུང་མ་ཡིན་པའི་ཕྱིར་ཏེ། ཀ་བ་དང་བུམ་པ་འབྲེལ་མེད་རྫས་ཐ་དད་ཡིན་པའི་ཕྱིར། གཉིས་པ་ལ་འདུས་མ་བྱས་པའི་ཆོས་ཐམས་ཅད་རེ་རེ་ནས་ཆོས་ཅན། དེར་ཐལ། དེའི་ཕྱིར། མ་གྲུབ་ན། དེར་ཐལ། བྱེད་རྒྱུ་ཡིན་པའི་ཕྱིར་ཏེ། གཞི་གྲུབ་པའི་ཕྱིར། གསུམ་པ་ལ་སོ་སོར་བརྟགས་འགོག་ཆོས་ཅན། དེར་ཐལ། དེའི་ཕྱིར་ཏེ། བྲལ་འབྲས་ཡིན་པའི་ཕྱིར་ཏེ། ཆོས་ཅན་ཡིན་པའི་ཕྱིར། གོང་དུ་འདོད་ན། དེ་ཆོས་ཅན། ཁྱོད་ཀྱི་རྒྱུ་མེད་པར་ཐལ། འདུས་མ་བྱས་ཡིན་པའི་ཕྱིར། ཁྱབ་སྟེ། འདུས་མ་བྱས་ཡིན་ན་ཁྱོད་ཀྱི་རྒྱུ་དང་འབྲས་བུ་མེད་པས་ཁྱབ་པའི་ཕྱིར་ཏེ། འདུས་མ་བྱས་ལ་དེ་དག་མེད། །

ཞེས་གསུངས་པ་འཐད་པའི་ཕྱིར། བཞི་པ་དེ་ལ། བེམ་པོ་ཆོས་ཅན། མཚུངས་ལྡན་གྱི་རྒྱུ་ཡིན་པར་ཐལ། མཚུངས་ལྡན་གྱི་བྱེད་རྒྱུ་ཡིན་པའི་ཕྱིར་ཏེ། མཚུངས་ལྡན་ལས་དོན་གཞན་གང་ཞིག དེ་སྐྱེ་བ་ལ་གེགས་མི་བྱེད་པའི་ཆོས་ཡིན་པའི་ཕྱིར། གོང་དུ་འདོད་ན། སེམས་སེམས་བྱུང་གང་རུང་ཡིན་པར་ཐལ། འདོད་པའི་ཕྱིར། ཁྱབ་སྟེ། མཚུངས་ལྡན་རྒྱུ་ནི་སེམས་དག་དང་། །
སེམས་བྱུང་རྟེན་མཚུངས་ཅན་རྣམས་སོ། །
ཞེས་པའི་གཞུང་དོན་གྲུབ་པའི་ཕྱིར། བྱེད་རྒྱུ་ལ་དབྱེ་ན། ནུས་མེད་དང་། ནུས་བཅས་གཉིས། དང་པོ་ནི། འདུས་མ་བྱས་ཐམས་ཅད་མ་འོངས་པ་མི་སྐྱེ་བའི་ཆོས་ཅན་ཐམས་ཅད་དང་། བུམ་པ་སྣམ་བུའི་བྱེད་རྒྱུ་ཡིན་པ་སོགས་སོ། །

༼༡༤༨༽
གཉིས་པ་ནི། ས་བོན་གྱིས་མྱུ་གུ་སྐྱེད་པ་ལྟ་བུའོ། །
མདོར་ན་འབྲས་བུ་སྐྱེད་པ་དང་འབྱིན་པའི་ནུས་པ་མེད་པ་ནི་བྱེད་རྒྱུ་ནུས་མེད་དང་། འབྲས་བུ་འཛིན་འབྱིན་གཉིས་ཀ་འམ་འཛིན་པ་རྐྱང་པའི་ནུས་པ་ཡོད་ཀྱང་རུང་། དེ་དག་ལ་བྱེད་རྒྱུ་ནུས་བཅས་ཞེས་བྱ་སྟེ། ལྔ་པོ་ད་ལྟར་འབྲས་བུ་འཛིན། །
གཉིས་ནི་རབ་ཏུ་འབྱིན་པར་བྱེད། །
ཅེས་གསུངས་པའི་ཕྱིར། དེ་ཡང་འཛིན་པ་ནི་འབྲས་བུ་སྐྱེད་པའི་ནུས་པ་ཡོད་པ་ཡིན་ལ། འབྱིན་པ་ནི་ནུས་པ་དེས་ད་ལྟ་བའི་དུས་ཁོ་ནར་འབྲས་བུ་མངོན་གྱུར་དུ་རབ་ཏུ་འབྱིན་པར་བྱེད་པ་ཡིན་ནོ། །
ལྷན་ཅིག་འབྱུང་རྒྱུ་ལ་མཚན་ཉིད་ནི། རང་དང་དུས་མཉམ་པའི་འབྲས་བུ་དེ་དང་ཕན་ཚུན་རྒྱུ་འབྲས་སུ་གྱུར་པའི་ཆོས་ནི་དེའི་མཚན་ཉིད་ཡིན་ཏེ། ལྷན་ཅིག་འབྱུང་གང་ཕན་ཚུན་འབྲས། །
ཞེས་གསུངས་པའི་ཕྱིར། མཚན་གཞི་ནི། ལྷན་ཅིག་འབྱུང་གང་ཕན་ཚུན་འབྲས། །
འབྱུང་བཞིན་སེམས་ཀྱི་རྗེས་འཇུག་དང་། །
སེམས་དང་མཚན་ཉིད་མཚན་གཞི་བཞིན། །
ཞེས་གསུངས་པ་ལྟར་ཚོགས་པ་གཅིག་གི་གོ་ས་ན་ལྷན་ཅིག་གནས་པའི་འབྱུང་བ་བཞི་དང་། སེམས་དང་སེམས་ཀྱི་རྗེས་འཇུག་སྟེ། དེའི་འཁོར་དུ་བྱེད་པའི་སེམས་བྱུང་གཉིས་དང་། འདུས་བྱས་ཀྱི་མཚན་ཉིད་སྐྱེ་སོགས་བཞི་དང་། མཚན་གཞི་འདུས་བྱས་གཉིས་རྣམས་རིམ་བཞིན་ཕན་ཚུན་ལྷན་ཅིག་འབྱུང་བའི་རྒྱུ་ཡིན་ཏེ། ལྷན་ཅིག་འགྲོགས་པའི་སྟོབས་ཀྱིས་གཅིག་གིས་གཅིག་སྐྱེ་བའི་རྐྱེན་བྱེད་པས་སོ། །
དཔེར་ན་ཚོགས་པ་གཅིག་ན་གནས་པའི་མེའི་ཁམས་དང་ལྷན་ཅིག་པའི་རླུང་གི་ཁམས་དེ་རང་དང་ཚོགས་པ་གཅིག་པའི་

༼༡༤༩༽
མེ་ཁམས་ཆུ་ཁམས་ས་ཁམས་རྣམས་ཀྱི་ལྷན་ཅིག་འབྱུང་རྒྱུ་ཡིན་ཞིང་། ཚོགས་པ་གཅིག་ན་གནས་པའི་མེ་ཁམས་སོགས་ཚོགས་པ་གཅིག་ན་གནས་པའི་རླུང་ཁམས་ཀྱི་ལྷན་ཅིག་འབྱུང་པའི་རྒྱུ་ཡིན་པར་ཤེས་པར་བྱ། དེ་བཞིན་དུ་གཙོ་བོ་སེམས་དང་དེའི་རྗེས་འཇུག་གཉིས་ཀྱང་ཕན་ཚུན་དེ་ལྟར་ཡིན་པ་སོགས་བློས་དཔྱད་དེ་ཤེས་པར་བྱའོ། །
སེམས་ཀྱི་རྗེས་འཇུག་ནི་སེམས་བྱུང་ཐམས་ཅད་དང་བསམ་གཏན་ཟག་མེད་ཀྱི་སྡོམ་པ་གཉིས་དང་། སེམས་སེམས་བྱུང་སོགས་ཀྱི་མཚན་ཉིད་སྐྱེ་སོགས་རྣམས་ཡིན་ཏེ། དེ་དག་རང་རྗེས་འཇུག་ཏུ་བྱེད་པའི་གཙོ་བོ་སེམས་དང་དུས་གཅིག་པ་དང་། འབྲས་བུ་སྐྱེས་བུ་བྱེད་འབྲས་སོགས་གང་ཡིན་དང་། ངོ་བོ་དགེ་མི་དགེ་གང་ཡིན་སོགས་ངོ་བོ་གཅིག་པས་སོ། །
དེ་ཡང་གཙོ་བོ་སེམས་དེ་སྐྱེས་བུའི་བྱེད་འབྲས་སམ་རྒྱུ་མཐུན་ནམ། རྣམ་སྨིན་གྱི་འབྲས་བུ་ཡིན་ན། དེའི་རྗེས་འཇུག་ཀྱང་འབྲས་བུ་དེ་དང་དེ་ཡིན་པ་དང་། གཙོ་བོ་སེམས་དེ་དགེ་བ་སོགས་དེ་དང་དེ་ཡིན་ན་དེའི་རྗེས་འཇུག་ཀྱང་དགེ་བ་སོགས་དེ་དང་དེ་ཡིན་པར་ཤེས་པར་བྱ་སྟེ། སེམས་ལས་བྱུང་དང་སྡོམ་གཉིས་དང་། །

སེམས་དང་དེ་དག་གི་མཚན་ཉིད། །
སེམས་ཀྱི་རྗེས་འཇུག་དུས་དང་ནི། འབྲས་སྩོགས་དགེ་ལ་སོགས་པས་སོ། །
ཞེས་གསུངས་པའི་ཕྱིར། ཚོགས་པ་གཅིག་ཏུ་ལྷན་ཅིག་པའི་འབྱུང་བ་བཞི་ཕན་ཚུན་ལྷན་ཅིག་འབྱུང་རྒྱུ་ཡིན་ལ། ལྷན་ཅིག་པའི་འབྱུང་གྱུར་རྣམས་ཀྱི་ལྷན་ཅིག་འབྱུང་རྒྱུ་མ་ཡིན་ཏེ། འབྱུང་པའི་ནུས་པས་

༼༡༥༠༽
ལྷན་ཅིག་པའི་འབྱུང་གྱུར་སྐྱེད་པ་ཡིན་ཡང་། འབྱུང་གྱུར་དང་གྲོགས་སྟོབས་ཀྱིས་དེ་སྐྱེད་པར་བྱེད་པ་མ་ཡིན་པའི་ཕྱིར། འབྱུང་གྱུར་ནང་ཕན་ཚུན་ལྷན་ཅིག་འབྱུང་རྒྱུ་ཡིན་པ་ནི་ཡོད་དེ། བསམ་གཏན་གྱི་སྡོམ་པའི་སྤོང་བ་བདུན་པོ་ནང་ཕན་ཚུན་དང་། ཟག་མེད་ཀྱི་སྡོམ་པའི་སྤོང་བ་བདུན་པོ་ནང་ཕན་ཚུན་རྣམས་ལྷན་ཅིག་འབྱུང་རྒྱུ་ཡིན་ཏེ། ཀུན་མཁྱེན་ཤེས་འོད་པའི་གསུང་ལས། ཆོས་དེའི་ལྷན་ཅིག་འབྱུང་བའི་རྒྱུ་ཡིན་ན། ཆོས་དེ་དང་ཕན་ཚུན་རྒྱུ་འབྲས་སུ་གྱུར་པ་ཡིན་པས་ནི་མ་ཁྱབ་སྟེ། ཚོགས་པ་གཅིག་ན་ཡོད་པའི་འབྱུང་བས་འབྱུང་གྱུར་གྱི་ལྷན་ཅིག་འབྱུང་རྒྱུ་བྱེད་པ་ཡིན་གྱི། འབྱུང་གྱུར་གྱིས་ཚུར་བྱེད་པ་མ་ཡིན་པའི་ཕྱིར། ཞེས་གསུངས་འདུག་པ་ནི་རྩ་བར་ཕན་ཚུན་འབྲས་ཞེས་གསུངས་འདུག་པ་དང་དངོས་སུ་འགལ་བས་མི་འཐད། ཚོགས་པ་གཅིག་ན་ཡོད་པའི་འབྱུང་བས་རང་དང་ལྷན་ཅིག་པའི་འབྱུང་གྱུར་གྱི་ལྷན་ཅིག་འབྱུང་རྒྱུ་བྱེད་པ་ཡང་མི་འཐད་དེ། དེས་དེ་སྐྱེད་པར་བྱེད་ཀྱང་ལྷན་ཅིག་པའི་འབྱུང་གྱུར་དང་འགྲོགས་སྟོབས་ཀྱིས་འབྱུང་གྱུར་གྱི་ནུས་པ་འབྱིན་པར་བྱེད་པ་མ་ཡིན་པའི་ཕྱིར། ཞེས་རོང་སྟོན་ཆེན་པོས་གསུངས་པ་འདི་ཁས་བླངས་ན་ལེགས་པར་ཡིན་ནོ། །
གསུམ་པ་སྐལ་མཉམ་གྱི་རྒྱུ་ནི་གཞུང་ལས། སྐལ་མཉམ་རྒྱུ་ནི་འདྲ་བའོ། །
ཞེས་པས་བསྟན། མཚན་ཉིད་ནི་ངོ་མཚར་གསུམ་ལྡན་ལས། རང་གི་འབྲས་བུ་ཕྱི་མ་རང་དང་རིགས་འདྲ་བར་སྐྱེད་པའི་རྒྱུའོ། །
ཞེས་གསུངས་པ་ལྟར་ཡིན་ནོ། །

༼༡༥༡༽
འདྲ་བའི་དོན་ནི་རྒྱུ་འབྲས་གཉིས་ཀ་དགེ་བ་ཟག་བཅས་སམ། ཟག་མེད་ཀྱི་འདུས་བྱས་སམ་ཉོན་མོངས་ཅན་ནམ་མ་སྒྲིབ་ལུང་མ་བསྟན་གང་ཡང་རུང་བའི་རིགས་སུ་འདྲ་བས་ན་འདྲ་བ་ཞེས་བཤད་དོ། །
དེ་ཡང་འདོད་པའི་སས་བསྡུས་ཀྱི་དགེ་བར་གྱུར་བའི་གཟུགས་ཕུང་སོགས་ཕུང་པོ་སྔ་མས་དེར་གྱུར་པའི་གཟུགས་ཕུང་སོགས་རིགས་འདྲ་ཕྱི་མའི་སྐལ་མཉམ་གྱི་རྒྱུ་བྱེད་པ་དང་། མ་སྒྲིབ་ལུང་མ་བསྟན་དུ་གྱུར་པའི་ནང་གི་གཟུགས་ལ་སོགས་པ་སྔ་མ་སྔ་མས་དེར་གྱུར་པའི་རིགས་འདྲ་ཕྱི་མའི་སྐལ་མཉམ་གྱི་རྒྱུ་བྱེད་པ་སོགས་ལྟ་བུའོ། །
མཚན་གཞི་ལ་ཟག་བཅས་དང་། ཟག་མེད་གཉིས་ལས། དང་པོ་ནི་ས་གཅིག་པའི་སྤང་བྱ་སྡུག་བསྔལ་མཐོང་སྤང་སོགས་རིགས་ལྔ་པོ་གང་རུང་དུ་འདྲ་བའོ། །
དེ་ཡང་འདོད་པའི་སས་བསྡུས་ཀྱི་སྒོམ་སྤང་ལ་དཔེར་མཚོན་ན་ས་བོན་གྱིས་མྱུ་གུ་སྐྱེད་པ་དང་། རྔ་དང་དབྱུག་གུས་རྔ་སྒྲ་སྐྱེད་པ་དང་ཆུས་ཆུ་སྒྲ་སྐྱེད་པ་སོགས་རྒྱུ་འབྲས་གཉིས་ཀ་འདོད་པའི་སས་བསྡུས་པའི་སྒོམ་སྤང་དུ་རིགས་འདྲ་བས་སྐལ་མཉམ་གྱི་རྒྱུར་འགྱུར་བའོ། །
དེ་བཞིན་དུ་འདོད་པའམ་ཁམས་གོང་གི་སས་བསྡུས་ཀྱི་སྡུག་བསྔལ་མཐོང་སྤང་སོགས་སྔ་མ་སྔ་མས་རང་རང་གི་རིགས་འདྲ་ཕྱི་མའི་རྒྱུ་བྱེད་པ་རྣམས་ཀྱང་སྐལ་མཉམ་གྱི་རྒྱུ་ཡིན་ནོ། །
དེས་ན་ཟག་བཅས་སྐལ་མཉམ་གྱི་རྒྱུ་ཡིན་ན་སྡུག་བསྔལ་མཐོང་སྤང་སོགས་སྤང་བྱ་རིགས་ལྔ་པོ་གང་རུང་དུ་ངེས་པས་ཁྱབ། སྡུག་བསྔལ་མཐོང་སྤང་སོགས་སྤང་བྱ་དེ་དང་དེའི་སྐལ་མཉམ་གྱི་རྒྱུ་ཡིན་

༼༡༥༢༽

ན། ཀུན་འབྱུང་མཐོང་སྤང་སོགས་རིགས་གཞན་གྱི་སྐལ་མཉམ་གྱི་རྒྱུ་མི་བྱེད་པས་ཁྱབ། ཀུན་འབྱུང་མཐོང་སྤང་སོགས་ལ་ཡང་དེས་མཚོན་ནས་ཤེས་པར་བྱ་ཞིང་། ཟག་བཅས་སྐལ་མཉམ་གྱི་རྒྱུ་ཡིན་ན་རང་གི་འབྲས་བུ་དེ་དང་ས་རིགས་གཅིག་པས་ཁྱབ། དེ་ཡང་འདོད་པའི་སས་བསྡུས་ཀྱིས་འདོད་པའི་སས་བསྡུས་ཕྱི་མའི་སྐལ་མཉམ་གྱི་རྒྱུ་བྱེད་པ་ཡིན་ཞིང་། བསམ་གཏན་དང་པོ་སོགས་གོང་མའི་སས་བསྡུས་ཀྱིས་སྐལ་མཉམ་གྱི་རྒྱུ་མི་བྱེད་དོ། །
སྐལ་མཉམ་གྱི་རྒྱུ་ཡིན་ན་དུས་ཀྱི་ནང་ནས་འདས་པ་དང་ད་ལྟ་བ་གང་རུང་ཡིན་པས་ཁྱབ། མ་འོངས་པ་མ་ཡིན་པས་ཁྱབ། དེ་ཡང་འདས་པས་འདས་པ་ཕྱི་མ་དང་ད་ལྟ་བ་དང་མ་འོངས་པའི་སྐལ་མཉམ་གྱི་རྒྱུ་བྱེད། ད་ལྟ་བས་ད་ལྟ་བ་དང་མ་འོངས་པའི་སྐལ་མཉམ་གྱི་རྒྱུ་བྱེད་པ་ཡིན་གྱི། མ་འོངས་པའི་ཆོས་ཀྱིས་ནི་ཆོས་གང་གི་ཡང་སྐལ་མཉམ་གྱི་རྒྱུ་མི་བྱེད་དོ། །
དེ་སྐད་དུ་གཞུང་ལས། རང་རིས་ས་པའོ་སྔར་སྐྱེས་རྣམས། །
ཞེས་གསུངས་པས་ཟག་བཅས་སྐལ་མཉམ་གྱི་ཁྱད་ཆོས་གསུམ་ལྡན་དུ་བསྟན་པ་ཡིན་ནོ། །
གཉིས་པ་ཟག་མེད་ཀྱི་དབང་དུ་བྱས་པ་ནི་ཟག་མེད་སྐལ་མཉམ་གྱི་རྒྱུ་ལ་ས་གཅིག་པ་མི་དགོས་ཏེ། བསམ་གཏན་དང་པོའི་ཉེར་བསྔོགས་མི་ལྕོགས་མེད་དང་། དེའི་དངོས་གཞི་ཙམ་ཁྱད་ཟག་མེད་ནས་བཟུང་ཅི་ཡང་མེད་ཀྱི་སྙོམས་འཇུག་ཟག་མེད་ཀྱི་བར་གྱི་ས་དགུ་ལ་བརྟེན་པའི་ལམ་བདེན་རྣམས་ཕན་ཚུན་སྐལ་མཉམ་གྱི་རྒྱུར་འགྱུར་བ་ཡིན་པའི་ཕྱིར། དེ་ཡང་མཉམ་པ་དང་ཁྱད་པར་ཅན་གྱི་ཡིན་གྱི། དམན་པའི་

༼༡༥༣༽
སྐལ་མཉམ་གྱི་རྒྱུ་བྱེད་པ་མ་ཡིན་ནོ། །
མཐོང་ལམ་ནི་རང་དངོས་གཅིག་པའམ་མི་གཅིག་ཀྱང་རུང་མཐོང་ལམ་རང་གི་རྒྱུན་ཕྱི་མ་དང་། ཁྱད་པར་ཅན་སྒོམ་ལམ་དང་མི་སློབ་ལམ་གྱི་སྐལ་མཉམ་གྱི་རྒྱུ་དང་། སྒོམ་ལམ་ཟག་མེད་ཀྱང་མཉམ་པ་རང་གི་རྒྱུན་ཕྱི་མ་དང་། ཁྱད་པར་ཅན་མི་སློབ་ལམ་གྱི་སྐལ་མཉམ་གྱི་རྒྱུ་ཡིན་ཞིང་། འཇིག་རྟེན་པའི་སྦྱོར་བྱུང་ཐོས་བསམ་སྒོམ་གསུམ་ལས་བྱུང་བ་ལ་ཡང་དེ་བཞིན་དུ་ཤེས་པར་བྱ་དགོས་ཏེ། གཞུང་ལས། ས་དགུའི་ལམ་ནི་ཕན་ཚུན་དུ། །
མཉམ་དང་ཁྱད་པར་ཅན་གྱི་ཡིན། །
སྦྱོར་བྱུང་དེ་གཉིས་ཁོ་ནའི་ཡིན། །
ཐོས་དང་བསམ་བྱུང་ལ་སོགས་པ། །
ཞེས་གསུངས་པའི་ཕྱིར། བཞི་པ་མཚུངས་ལྡན་གྱི་རྒྱུ་ནི། གཞུང་ལས། མཚུངས་ལྡན་རྒྱུ་ནི་སེམས་དག་དང་། །
སེམས་བྱུང་རྟེན་མཚུངས་ཅན་རྣམས་སོ། །
ཞེས་པས་བསྟན། འདིའི་མཚན་ཉིད་ནི། མཚུངས་ལྡན་ཡིན་པ་གང་ཞིག་རང་དང་དུས་མཉམ་པའི་འབྲས་བུ་དེ་དང་ཕུན་ཚུན་རྒྱུ་འབྲས་སུ་གྱུར་པའོ། །
མཚན་གཞི་ནི། རྟེན་དབང་པོ་གཅིག་ལ་བརྟེན་པར་མཚུངས་པའི་སེམས་སེམས་བྱུང་རྣམས་ཡིན་ཏེ། དཔེར་བརྗོད་ན་མིག་གི་རྣམ་ཤེས་དང་དེའི་འཁོར་དུ་བྱུང་པའི་ཚོར་བ་གཉིས་ལ་སོགས་པ་ལྟ་བུའོ། །
རྟེན་མི་མཚུངས་ན་དམིགས་པ་དང་རྣམ་པ་དང་རྫས་དང་དུས་མཚུངས་ཀྱང་མཚུངས་ལྡན་གྱི་རྒྱུར་མི་འགྱུར་ཏེ། གང་ཟག་ཕན་ཚུན་གྱི་སེམས་སེམས་བྱུང་རྣམས་དམིགས་པ་མཚུངས་པ་སོགས་ཡོད་ཀྱང་རྟེན་ཐ་དད་པས་མཚུངས་ལྡན་གྱི་རྒྱུར་མ་བཞག་གོ །རྒྱུ་མཚན་དེའི་ཕྱིར་ན། གཞུང་

༼༡༥༤༽
འདིར། རྟེན་མཚུངས་ཅན་རྣམས་སོ་ཞེས་གསུངས་པ་ཡིན་ནོ། །
དམིགས་པ་མཚུངས་པ་སོགས་གང་ཟག་ཐ་དད་པ་ཡང་ཡོད་དེ། སྐྱེས་བུ་ལྷས་བྱིན་དང་མཆོད་བྱིན་གྱི་མིག་ཤེས་གཉིས་ཕྱི་རོལ་ཡུལ་གྱི་དངོས་པོ་གཅིག་ཉིད་ལ་དམིགས་པ་དང་། ཡུལ་དེའི་རྣམ་ལྡན་དུ་སྐྱེས་པ་སོགས་ཡོད་དོ། །
ལྔ་པ་ཀུན་འགྲོའི་རྒྱུ་ནི། ཀུན་འགྲོ་ཞེས་བྱ་ཉོན་མོངས་ཅན། །

རྣམ་ཀྱི་རང་ས་ཀུན་འགྲོ་ལྔར། །
ཞེས་པས་བསྟན། ཀུན་འགྲོའི་ཉོན་མོངས་གང་ཞིག་རང་འབྲས་རང་སས་བསྡུས་པའི་སྤང་བྱ་རིགས་ལྔའི་ཉོན་མོངས་ཅན་ཕྱི་མ་སྐྱེད་པ་དེ་ཀུན་འགྲོའི་རྒྱུའི་མཚན་ཉིད་ཡིན། གང་ཞིག་ཅེས་པས་ཟག་མེད་སྐལ་མཉམ་དང་། ཟག་བཅས་ཀྱིའང་ཀུན་འགྲོ་མ་ཡིན་པའི་སྐལ་མཉམ་གྱི་རྒྱུ་རྣམས་གཅོད། རང་སས་བསྡུས་པའི་ཉོན་མོངས་ཞེས་པས་རྣམ་སྨིན་གྱི་རྒྱུ་གཅོད། ཕྱི་མ་སྐྱེད་པ་ཞེས་པས་ལྷན་ཅིག་འབྱུང་བ་དང་མཚུངས་ལྡན་གྱི་རྒྱུ་གཅོད་པ་ངོ་མཚར་གསུམ་ལྡན་ལས་གསུངས་སོ། །
མཚན་གཞི་ནི། གནས་ལྔ་པར། སྡུག་བསྔལ་རྒྱུ་མཐོང་སྤང་བྱ་བ། །
ལྟ་དང་དེ་བཞིན་ཐེ་ཚོམ་དང་། །
གང་དེ་ལྷན་ཅིག་མ་འདྲེས་པའི། །
མ་རིག་གང་ཡིན་ཀུན་ཏུ་འགྲོ། །
ཞེས་གསུངས་པ་ལྟར། སྡུག་བསྔལ་མཐོང་སྤང་གི་ལྟ་བ་ལྔ། ཀུན་འབྱུང་མཐོང་སྤང་གི་ལོག་ལྟ་དང་མཐར་འཛིན་གྱི་ལྟ་བ་གཉིས་ཏེ་བདུན། སྤང་བྱ་དེ་གཉིས་ཀྱི་ཐེ་ཚོམ་གཉིས་ཏེ་དགུ། ལྟ་བ་དང་ཐེ་ཚོམ་གཉིས་པོ་དང་ལྷན་ཅིག་པའམ་མཚུངས་ལྡན་གྱི་མ་རིག་པ་སྟེ་བཅུ། མ་འདྲེས་པའི་མ་རིག་པ་གཉིས་གཅིག་ཏུ་བྱས་པའི་སྤང་བྱ་

༼༡༥༥༽
བཅུ་གཅིག་ནི་རང་སའི་སྤང་བྱ་རིགས་ལྔ་ཆར་གཅིག་དུ་དམིགས་པས་དེ་དག་གི་ཐུན་མོང་གི་རྒྱུ་བྱེད་པ་ནི་སྐལ་མཉམ་པའི་ཀུན་འགྲོའི་རྒྱུ་ཡིན་ནོ། །
བཅུ་གཅིག་པོ་དེ་ལས་འཇིག་མཐར་གཉིས་མ་གཏོགས་པའི་དགུ་ནི་ཁམས་དང་ས་གོང་མ་དག་ཏུའང་དམིགས་ནས་ས་དེ་དག་གི་སྤང་བྱའི་རྒྱུ་བྱེད་པ་ནི་སྐལ་བ་མི་མཉམ་པའི་ཀུན་འགྲོའི་རྒྱུ་ཡིན་ཞིང་། གཞན་ཡང་ཕྲ་རྒྱས་ཀུན་འགྲོ་དེ་དག་དང་ལྷན་ཅིག་འབྱུང་བའི་ཆོས་གང་ཐོབ་པ་མ་གཏོགས་མཚུངས་ལྡན་ཡིན་མིན་ཀུན་ཀྱང་ཀུན་འགྲོའི་རྒྱུ་ཡིན་ཏེ། དེ་དག་ལས་དགུ་གོང་དུ་དམིགས། །
ལྟ་བ་གཉིས་པོ་མ་གཏོགས་སོ། །
དེ་དག་དང་ནི་ལྷན་ཅིག་གང་། །
འབྱུང་དེའང་ཀུན་འགྲོ་ཐོབ་མ་གཏོགས། །
ཞེས་གསུངས་པའི་ཕྱིར། དེས་ན་ཀུན་འགྲོ་དང་སྐལ་མཉམ་གྱི་རྒྱུ་གཉིས་ལ་མུ་བཞི་ལས། གཉིས་ཀ་ཡིན་པ་ནི་སྔར་གྱི་སྤང་བྱ་རིགས་གཉིས་པོ་དེས་རང་དང་ས་གཅིག་པའི་རང་གི་སྤང་བྱའི་རིགས་ཕྱི་མ་སྐྱེད་པའི་ཆ་ལྟ་བུའོ། །
དཔེར་བརྗོད་ན་འདོད་པའི་སྡུག་བསྔལ་མཐོང་སྤང་དུ་གྱུར་པའི་ལྟ་བ་ལྔ་པོ་སོགས་ཀྱིས་འདོད་པའི་སྤང་བྱ་རིགས་ལྔ་ཕྱི་མ་རྣམས་ཀྱི་ཀུན་འགྲོའི་རྒྱུ་བྱེད་པ་སོགས་བློས་དཔྱད་དེ་ཤེས་པར་བྱའོ། །
སྐལ་མཉམ་གྱི་རྒྱུ་ཡིན་ལ་ཀུན་འགྲོའི་རྒྱུ་མ་ཡིན་པ་ནི་མཐོང་ལམ་སྐད་ཅིག་མ་དང་པོས་རང་གི་རྒྱུན་ཕྱི་མ་དང་སྒོམ་ལམ་གྱི་རྒྱུ་བྱེད་པ་སོགས་ཟག་མེད་སྐལ་མཉམ་དང་། ཟག་བཅས་ཀྱིའང་འགའ་ཞིག་ཡོད་དོ། །
ཀུན་འགྲོའི་རྒྱུ་ཡིན་ལ་སྐལ་མཉམ་གྱི་རྒྱུ་མ་ཡིན་པ་ནི་སྡུག་བསྔལ་མཐོང་སྤང་དང་ཀུན་འབྱུང་མཐོང་སྤང་གང་

༼༡༥༦༽
རུང་དུ་གྱུར་པའི་འཇིག་ལྟ་སོགས་བཅུ་གཅིག་པོ་འདོད་པས་སས་བསྡུས་པ་སྟེ། འདོད་པའི་སས་བསྡུས་ཀྱི་འགོག་པ་མཐོང་སྤང་སོགས་སྤང་བྱ་རིགས་གཞན་གྱི་ཉོན་མོངས་ཅན་གྱི་རྒྱུར་འགྱུར་བ་ལྟ་བུའོ། །
གཉིས་ཀ་མ་ཡིན་པ་ནི་ལྷན་ཅིག་འབྱུང་བ་སོགས་གཞན་གསུམ་མོ། །
མུ་བཞི་དང་གོང་དུ་བཞག་པའི་མཚན་ཉིད་དེ་ཀུན་མཁྱེན་བླ་མའི་བཞེད་པ་ལྟར་བཀོད་པ་ཡིན་ཏེ། རྣམས་ཀྱི་རང་ས་ཀུན་འགྲོ་ལྔར། །
ཞེས་པ་དང་མཐུན་ནོ། །
དེ་དག་ལས་དགུ་གོང་དུ་དམིགས། །
ཞེས་པའི་ཐད་ཀྱི་རོང་ཊཱིཀ་ཏུ་སྔར་གྱི་བཅུ་གཅིག་པོ་དེ་ལས་འཇིག་མཐར་གཉིས་མ་གཏོགས་པའི་དགུ་ནི་འདོད་པའི་སས་བསྡུས་ཀྱང་ཁམས་གོང་གི་ཉོན་མོངས་ཀྱི་རྒྱུ་བྱེད་པ་དེ་སྐལ་བ་མི་མཉམ་པའི་ཀུན་འགྲོར་བཤད་པས་གཞུང་སྔ་ཕྱི་དགོངས་པ་མཐུན་པའི་འཆད་ཚུལ་གཅིག་དཔྱོད་ལྡན་དག་གིས་བཙལ་བར་བྱ་བ་ཡིན་ནོ། །

སྐྱེད་ཚལ་པས། སྤྱིར་ཀུན་འགྲོའི་རྒྱུ་ཡིན་ན་སྐལ་མཉམ་གྱི་རྒྱུ་ཡིན་པས་ཁྱབ་ཅིང་། ཆོས་དེའི་ཀུན་འགྲོའི་རྒྱུ་ཡིན་ན་ཆོས་དེའི་སྐལ་མཉམ་གྱི་རྒྱུ་ཡིན་པས་མ་ཁྱབ་སྟེ། འདོད་པའི་སྡུག་བསྔལ་མཐོང་སྤང་སོགས་སྤང་བྱའི་རིགས་ལྔ་པོ་འདོད་པའི་སྤང་བྱ་རིགས་ལྔ་ཆར་གྱི་ཀུན་འགྲོའི་རྒྱུར་འགྱུར་བ་ཡོད་ཀྱང་། རིགས་མི་གཅིག་པ་ལ་སྐལ་མཉམ་གྱི་རྒྱུར་འགྲོ་བ་མི་སྲིད་པའི་ཕྱིར། ཞེས་བཤད་པ་ནི་ཅུང་ཟད་མི་འཐད་སྙམ་སྟེ། ས་གཅིག་ཀྱང་སྤང་བྱ་རིགས་མི་གཅིག་པའི་ཉོན་མོངས་ཅན་ཕྱི་མའི་རྒྱུ་བྱེད་པ་དེ་སྐལ་མཉམ་གྱི་རྒྱུ་ཡིན་པ་ལ་ཤེས་བྱེད་མེད་པའི་ཕྱིར། གཞུང་ལས་ཀྱང་། རང་རིས་ས་པའོ་ཞེས་གསུངས་

༼༡༥༧༽
པས། ཟག་བཅས་སྐལ་མཉམ་གྱི་རྒྱུ་ནི་རང་གི་འབྲས་བུ་དེ་དང་སྤང་བྱ་རིགས་གཅིག་པ་དང་ས་གཅིག་པ་དགོས་པར་གསུངས་སོ། །
དྲུག་པ་རྣམ་སྨིན་གྱི་རྒྱུའི་མཚན་ཉིད་ནི། རང་གི་འབྲས་བུ་རྣམ་སྨིན་གྱི་ཕུང་པོ་སྐྱེད་པར་བྱེད་པའི་རིགས་སུ་གནས་སུ་གནས་པ་དེ་ཡིན་ཞིང་། མཚན་གཞི་ནི། མི་དགེ་བ་དང་དགེ་བ་ཟག་བཅས་རྣམས་ཡིན་ཏེ། རྣམ་སྨིན་རྒྱུ་ནི་མི་དགེ་དང་། །
དགེ་བ་ཟག་བཅས་རྣམས་ཁོ་ན། །
ཞེས་གསུངས་པའི་ཕྱིར། དེ་ལྟར་རྒྱུ་དྲུག་ལས་བྱེད་རྒྱུ་ནི་རྒྱ་ཆེ་བས་དུས་ཀྱིས་མ་བསྡུས་པ་ཡང་ཡོད་དེ། འདུས་མ་བྱས་རྣམས་སོ། །
རྒྱུ་གཞན་ལྔ་ནི་དུས་ཀྱིས་བསྡུས་པ་ཡིན་ཏེ། ཀུན་འགྲོ་སྐལ་མཉམ་དུས་གཉིས་པ། །
གསུམ་པོ་དག་ནི་དུས་གསུམ་པ། །
ཞེས་གསུངས་པ་ལྟར་ཤེས་པར་བྱའོ། །
རྣམ་སྨིན་མྱོང་བ་མ་ངེས་པའི་དགེ་མི་དགེ་གཉིས་ནི་རྣམ་སྨིན་གྱི་རྒྱུ་ཡིན་ཡང་རྣམ་སྨིན་སྐྱེད་པ་མ་ངེས་པས་ན་མཚན་ཉིད་ཀྱི་ཟུར་དུ་རིགས་གནས་སྦྱོར་བའི་རྒྱུ་མཚན་དེ་ཡིན་ནོ། །
གཉིས་པ་འབྲས་བུ་བཤད་པ་ནི། འོ་ན་རྒྱུ་ནི་འབྲས་བུ་ལ་ལྟོས་ཏེ་འཇོག་དགོས་པས་རྒྱུ་དེ་དག་གི་འབྲས་བུ་གང་ཡིན་ཞེ་ན། དེ་ཉིད་འཆད་པ་ལ། འདུས་བྱས་བྲལ་བཅས་འབྲས་བུ་ཡིན། །
ཞེས་སོགས་གསུངས་པ་ཡིན། འདིའི་སྐབས་སུ་མཚན་ཉིད། དབྱེ་བ། མཚན་གཞི། འཕྲོས་དོན་གྱི་དོགས་དཔྱོད་བཞི་ལས། དང་པོ་ནི། རང་སྐྱེད་བྱེད་དང་ཐོབ་བྱེད་གང་རུང་གི་རྒྱུ་ལ་བརྟེན་ནས་ཐོབ་པའི་དངོས་པོ་འབྲས་བུའི་མཚན་ཉིད་ཡིན་ནོ། །
རྒྱུ་མཚན་དེའི་ཕྱིར་ན་འབྲས་བུ་ཐམས་ཅད་སྐྱེད་བྱེད་དང་ཐོབ་བྱེད་ཀྱི་

༼༡༥༨༽
འབྲས་བུ་གཉིས་སུ་ངེས་པ་ལས། བྲལ་འབྲས་སོ་སོར་བརྟགས་འགོག་ནི། ཐོབ་བྱེད་ཀྱི་རྒྱུའི་འབྲས་བུ་ཡིན་ཏེ། དེ་བར་ཆད་མེད་ལམ་གྱི་སྟོབས་ཀྱིས་ཐོབ་པའི་འབྲས་བུ་ཡིན་པའི་ཕྱིར། གལ་ཏེ་དེ་ཆོས་ཅན། ཁྱོད་ཀྱི་རྒྱུ་ཡོད་པར་ཐལ། དེ་ལ་ཐོབ་བྱེད་ཀྱི་རྒྱུ་ཡོད་པའི་ཕྱིར་ཞེ་ན། འདིར་མ་ཁྱབ་པ་ཡིན་ནོ། །
དེ་ལྟར་ན་ལུགས་འདིར་ཁྱོད་ཆོས་དེའི་འབྲས་བུ་ཡིན་ན་ཆོས་དེ་ཁྱོད་ཀྱི་རྒྱུ་ཡིན་པས་མ་ཁྱབ་སྟེ། འགོག་བདེན་ཆོས་ཅན། ཟག་མེད་བར་ཆད་མེད་ལམ་དེ་ཁྱོད་ཀྱི་རྒྱུ་ཡིན་པར་ཐལ། ཁྱོད་ཟག་མེད་བར་ཆད་མེད་ལམ་གྱི་འབྲས་བུ་ཡིན་པའི་ཕྱིར། ཁྱབ་པ་བཤགས། མ་གྲུབ་ན། དེར་ཐལ། དགེ་སྦྱོང་ཚུལ་གྱི་འབྲས་བུ་ཡིན་པའི་ཕྱིར། གཏན་ཚིགས་གྲུབ་ཅིང་ཁྱབ་སྟེ། དགེ་སྦྱོང་ཚུལ་ནི་དྲི་མེད་ལམ། །
འབྲས་བུ་འདུས་བྱས་འདུས་མ་བྱས། །
ཞེས་གསུངས་པ་འཐད་པའི་ཕྱིར། གཉིས་པ་དབྱེ་བ་ལ། རྣམ་སྨིན་གྱི་འབྲས་བུ་ལ་སོགས་པ་ལྔ་ཡོད། ལྔ་པོ་འདི་དག་ཀྱང་རྒྱུ་གང་གི་འབྲས་བུ་ཡིན་སྙམ་ན། རྣམ་སྨིན་གྱི་འབྲས་བུ་ནི་རྣམ་སྨིན་གྱི་རྒྱུའི་འབྲས་བུ་དང་། བདག་འབྲས་ནི་བྱེད་རྒྱུའི་འབྲས་བུ་དང་། རྒྱུ་མཐུན་གྱི་འབྲས་བུ་ནི་སྐལ་མཉམ་དང་ཀུན་འགྲོའི་རྒྱུ་ཅི་རིགས་པའི་འབྲས་བུ་དང་། སྐྱེས་བུའི་བྱེད་འབྲས་ནི་ལྷན་ཅིག་འབྱུང་བ་དང་། མཚུངས་ལྡན་གྱི་རྒྱུ་གཉིས་པོ་གང་རུང་གི་འབྲས་བུ་ཡིན་ཏེ། རྣམ་སྨིན་འབྲས་བུ་ཐ་མའི་ཡིན། །

བདག་པོའི་འབྲས་བུ་དང་པོའི་ཡིན། །
རྒྱུ་མཐུན་སྐལ་མཉམ་ཀུན་འགྲོ་བའི། །
སྐྱེས་བུ་པ་ནི་གཉིས་ཀྱི་ཡིན། །
ཞེས་གསུངས་

༼༡༥༩༽
པ་ལྟར་རོ། །
རྣམ་སྨིན་གྱི་འབྲས་བུ་ནི་ཁྱད་ཆོས་གསུམ་ལྡན་ཏེ། ངོ་བོ་མ་སྒྲིབ་ལུང་མ་བསྟན་ཡིན་པ་དང་། སེམས་ཅན་དུ་སྟོན་པས་རྒྱུད་ཀྱིས་བསྡུས་པ་དང་། རང་གི་རྒྱུ་དགེ་བ་ཟག་བཅས་དང་། མེ་དགེ་བ་གང་རུང་ལས་ཕྱིས་ཡུན་རིང་དུ་ལོན་ནས་བྱུང་བ་ཡིན་ཏེ། རྣམ་སྨིན་ལུང་དུ་མ་བསྟན་ཆོས། །
སེམས་ཅན་བརྗོད་ལུང་བསྟན་ཕྱིས་འབྱུང་། །
ཞེས་གསུངས་པའི་ཕྱིར། དེས་ན་རྣམ་སྨིན་གྱི་རྒྱུ་དང་། རྣམ་སྨིན་གྱི་འབྲས་བུའི་བར་ནི་ཡུན་རིང་དུ་ཆོད་པས་རྣམ་སྨིན་གྱི་རྒྱུ་འདས་པ་ཁོ་ནས་འབྲས་བུ་འབྱིན་གྱི། ད་ལྟར་བས་མི་འབྱིན་ཏེ། གཅིག་ནི་འདས་པས་འབྱིན་པ་འགྱུར། །
ཞེས་སོ། །
རྒྱུ་མཐུན་གྱི་འབྲས་བུ་ནི། རང་གི་རྒྱུ་དང་རིགས་འདྲ་བར་སྐྱེས་པའི་འབྲས་བུ་ཐམས་ཅད་ཡིན་ཏེ། རྒྱུ་མཐུན་རྒྱུ་དང་འདྲ་བ་འོ། །
ཞེས་གསུངས་པའི་ཕྱིར། བྲལ་འབྲས་ནི། རང་ཐོབ་བྱེད་ཀྱི་རྒྱུ་སོ་སོར་བརྟགས་པའི་ཤེས་རབ་གྱི་སྟོབས་ཀྱིས་རང་གི་ངོས་སྐལ་གྱི་སྤང་བྱ་ཟད་པའི་འགོག་པ་དེ་ལ་འཇོག་པ་ཡིན་ཏེ། བྲལ་བ་བློ་ཡིས་ཟད་པ་འོ། །
ཞེས་གསུངས་པའི་ཕྱིར། འདི་ལ་དགེ་སྦྱོང་ཚུལ་གྱི་འབྲས་བུ་ཡིན་མིན་གཉིས་སུ་ཡོད་དེ། སོ་སྐྱེའི་གནས་སྐབས་སུ་འཇིག་རྟེན་པའི་ལམ་གྱི་རང་གི་ངོས་སྐལ་གྱི་སྤང་བྱ་སྤངས་པའི་སྤངས་པ་ནི་བརྟགས་འགོག་ཡིན་ཡང་། དགེ་སྦྱོང་ཚུལ་གྱི་འབྲས་བུ་མ་ཡིན་པ་དང་། འཕགས་པའི་གནས་སྐབས་སུ་འཇིག་རྟེན་དང་འཇིག་རྟེན་ལས་འདས་པའི་བར་ཆད་མེད་ལམ་གང་གིས་སྤང་བྱ་སྤངས་ཀྱང་དེ་སྤངས་པའི་སྤངས་པ་དེ་དགེ་སྦྱོང་ཚུལ་གྱི་

༼༡༦༠༽
འབྲས་བུ་ཡིན་ཏེ། ཟག་མེད་བར་ཆད་མེད་ལམ་ལས་དངོས་སུ་ཐོབ་པའམ་དངོས་སུ་མིན་ཡང་། དེ་སྔོན་དུ་སོང་བའི་བྲལ་འབྲས་གང་རུང་ཡིན་པས་སོ། །
བྲལ་བ་བློ་ཡིན་ཟད་པ་འོ། །
ཞེས་པའི་དངོས་བསྟན་གྱི་བློ་དེ་ལ་ཡང་ཟག་བཅས་ཀྱི་ཤེས་རབ། ཟག་མེད་ཀྱི་ཤེས་རབ་གཉིས་ཡོད་ཅིང་། ཟག་བཅས་ལ་ཡང་སོ་སྐྱེའི་རྒྱུད་ལ་ཡོད་པ་དང་། འཕགས་པའི་རྒྱུད་ལ་ཡོད་པ་གཉིས་སུ་ཡོད་དོ། །
ཡང་དེ་བཞིན་དུ་སྐྱེས་བུའི་བྱེད་འབྲས་ནི་རང་སྐྱེད་བྱེད་དམ་ཐོབ་བྱེད་ཀྱི་རྒྱུའི་སྟོབས་ཀྱིས་མྱུར་བར་སྐྱེད་པ་དང་། ཐོབ་པའི་འབྲས་བུ་གང་རུང་གིས་སྡུས་པ་ཡིན་ཏེ། གང་གི་སྟོབས་ཀྱིས་གང་སྐྱེས་པའི། །
འབྲས་དེ་སྐྱེས་བུ་བྱེད་ལས་སྐྱེས། །
ཞེས་དང་། འགྲེལ་པར། གང་གི་སྟོབས་ཀྱིས་གང་ཐོབ་པའི། །
འབྲས་དེ་སྐྱེས་བུ་བྱེད་ལས་ཐོབ། །
ཅེས་པ་གཅིག་ཀྱང་སྔ་མ་དེའི་ཤུགས་ལས་ཐོབ་པར་གསུངས་འདུག་པས་སོ། །
སྐྱེས་བུ་བྱེད་འབྲས་ཞེས་པའི་རྒྱུ་མཚན་ནི། སྐྱེས་བུའི་བྱེད་པས་བྱས་པ་དང་འདྲ་བའི་འབྲས་བུ་ལ་བར་གྱི་ཚིག་མི་མངོན་པར་བྱས་ནས་དེ་ལྟར་དུ་བཞག་པ་ཡིན་ཏེ། དཔེར་ན་བྱ་རོག་གི་རྐང་པ་དང་འདྲ་བའི་སྨན་ལ། སྨན་བྱ་རོག་རྐང་ཞེས་པ་བཞིན་ནོ། །
བདག་འབྲས་ནི་རང་གི་རྒྱུའི་སྔོན་རོལ་དུ་བྱུང་བ་མ་ཡིན་པར་རྒྱུ་དེ་དང་དུས་མཉམ་པའི་རྒྱུ་དེ་ལས་ཕྱིས་འབྱུང་བའི་འདུས་བྱས་རྣམས་ནི་དེ་ལྟ་བུའི་འདུས་བྱས་ཁོ་ནའི་བདག་པོའི་འབྲས་བུ་ཡིན་ཏེ། སྔོན་བྱུང་མ་ཡིན་འདུས་བྱས་ནི། །

༼༡༦༡༽
འདུས་བྱས་ཁོ་ནའི་བདག་པོའི་འབྲས། །
ཞེས་གསུངས་པའི་ཕྱིར། ཁོ་ན་ཞེས་སྨོས་པ་ནི་འདུས་མ་བྱས་བྱེད་རྒྱུར་བཤད་པ་ལས་དེའི་བདག་འབྲས་ཡོད་དམ་སྙམ་པའི་དོགས་པ་འབྱུང་བས། དེ་བསལ་བའི་ཕྱིར་དུ་འདུས་བྱས་ཁོ་ནའི་ཞེས་སྨོས་པ་ཡིན་ནོ། །

གསུམ་པ་མཚན་གཞི་ནི། འདུས་བྱས་ཐམས་ཅད་དང་། སོ་སོར་བརྟགས་འགོག་རྣམས་འབྲས་བུའི་མཚན་གཞི་ཡིན་ཏེ། འདུས་བྱས་བྲལ་བཅས་འབྲས་བུ་ཡིན། །
ཞེས་གསུངས་པའི་ཕྱིར། བཞི་པ་དོགས་དཔྱོད་ནི། འདུས་མ་བྱས་གསུམ་ཀ་རྒྱུ་དང་། སོ་སོར་བརྟགས་འགོག་ནི་འབྲས་བུ་ཡང་ཡིན་ན། སོ་སོར་རྟགས་འགོག་གི་རྒྱུ་ཡོད་པར་འགྱུར་བ་དང་། འདུས་མ་བྱས་གསུམ་གྱི་འབྲས་བུ་ཡང་ཡོད་པར་འགྱུར་རོ་ཞེ་ན། དེའི་ལན་ནི། འདུས་མ་བྱས་རྒྱུ་ཡིན་ཡང་དེའི་འབྲས་བུ་མེད་དེ། འདུས་མ་བྱས་ཀྱི་རྒྱུ་དྲུག་དང་འབྲས་བུ་ལྔ་མངོན་པའི་བསྟན་བཅོས་ལས་མ་བཤད་པའི་ཕྱིར། གལ་ཏེ་འདུས་མ་བྱས་ཀྱི་བྱེད་རྒྱུ་ཡོད་དོ་ཞེ་ན། དེ་ཡང་མེད་དེ། བྱེད་རྒྱུའི་དོན་ནི་ཆོས་གཞན་སྐྱེ་བ་ལ་གེགས་མི་བྱེད་པ་ཡིན་ཞིང་། འདུས་མ་བྱས་ལ་སྐྱེ་བ་མེད་པས་དེ་སྐྱེ་བ་ལ་གེགས་བྱེད་མི་བྱེད་ཀྱི་རྣམ་གཞག་བྱར་མི་རུང་བའི་ཕྱིར། ཀུན་མཁྱེན་བླ་མའི་ལེགས་བཤད་དོ། །
གསུམ་པ་རྒྱུ་འབྲས་ཐུན་མོང་གི་ཆོས་བཤད་པ་ནི། ལྔ་པོ་ད་ལྟར་འབྲས་བུ་འཛིན། །
གཉིས་ནི་རབ་ཏུ་འབྱིན་པར་བྱེད། །
ཅེས་སོགས་ཏེ། འཛིན་པ་དང་འབྱིན་པའི་དོན་སྔར་བསྟན་ཟིན་ཏོ། །
བཞི་པ་རྐྱེན་བཤད་པ་ནི། སྤྱིར་རྒྱུ་དང་རྐྱེན་མིང་

༼༡༦༢༽
གི་རྣམ་གྲངས་ཡིན་མོད། འོན་ཀྱང་ཐ་དད་དུ་བསྟན་པ་ནི་འབྲས་བུ་སྐྱེད་པའི་བྱ་བ་བྱེད་པའི་སྒོ་ནས་རྒྱུ་དང་། དེ་འགྲུབ་པའི་བྱ་བ་བྱེད་པའི་སྒོ་ནས་རྐྱེན་དུ་བཞག་པ་ཡིན་ཏེ། རྐྱེན་ནི་བཞི་པོ་དག་ཏུ་གསུངས། །
ཞེས་བཤད་དོ། །
འདི་འཆད་པ་ལ་གཉིས་ལས། རྐྱེན་བཞི་སོ་སོའི་ངོས་འཛིན་དང་། དེ་མ་ཐག་རྐྱེན་བྱེ་བྲག་ཏུ་བཤད་པའོ། །
དང་པོ་ནི། རྒྱུ་ཕྱི་མ་ལྔ་པོ་གང་རུང་གང་ཞིག རང་གི་འབྲས་བུ་ལ་ཕན་འདོགས་པར་བྱེད་པའི་རྐྱེན་དེ་རྒྱུའི་རྐྱེན་གྱི་མཚན་ཉིད་ཡིན་ཏེ། རྒྱུ་ཞེས་བྱ་བ་རྒྱུ་ལྔ་ཡིན། །
ཞེས་གསུངས་པའི་ཕྱིར། མཚན་གཞི་ནི་འདུས་བྱས་ཕལ་ཆེར་རོ། །
ཁ་ཅིག་འདུས་བྱས་ཡིན་ན། རྒྱུའི་རྐྱེན་ཡིན་པས་ཁྱབ་གསུངས་པ་མི་འཐད་དེ། མ་འོངས་པ་མི་སྐྱེ་བའི་ཆོས་ཅན་རྣམས་རྒྱུ་ཕྱི་མ་ལྔ་པོ་གང་རུང་མ་ཡིན་པའི་ཕྱིར་ཏེ། དེས་འབྲས་བུ་སྐྱེད་པར་མི་བྱེད་པའི་ཕྱིར། རང་གི་འབྲས་བུར་གྱུར་པའི་ཤེས་པ་ཕྱི་མ་རང་གི་དེ་མ་ཐག་པ་སྐྱེད་བྱེད་ཀྱི་རིག་པ་དེ་མཚུངས་པ་དེ་མ་ཐག་རྐྱེན་གྱི་མཚན་ཉིད་ཡིན་ཏེ། སེམས་དང་སེམས་བྱུང་སྐྱེས་པ་རྣམས། །
ཐ་མ་མིན་མཚུངས་དེ་མ་ཐག །ཅེས་གསུངས་པའི་ཕྱིར། འདིས་ཁྱད་པར་གསུམ་སྟོན་ཏེ། ངོ་བོའི་ཁྱད་པར་སེམས་སེམས་བྱུང་གང་རུང་ཡིན་པ། དུས་ཀྱི་ཁྱད་པར་རང་གི་འབྲས་བུ་སྔ་རོལ་དུ་སྐྱེས་པའི་འདས་པ་དང་། འབྲས་བུ་དེ་དང་དུས་མཉམ་པའི་ད་ལྟ་བ་གང་རུང་ཡིན་པ། གནས་སྐབས་ཀྱི་ཁྱད་པར་ལྷག་མེད་དུ་འདའ་ཁ་མའི་དགྲ་བཅོམ་ཐ་མའི་རྒྱུད་ཀྱི་

༼༡༦༣༽
ཤེས་པ་མ་ཡིན་པ་ཞིག་དགོས་པར་བསྟན་ཏོ། །
དེ་མ་ཐག་རྐྱེན་དང་མཚུངས་པ་དེ་མ་ཐག་རྐྱེན་ཀྱི་ཁྱད་པར་ནི་རྒྱུ་འབྲས་གཉིས་ཀ་ཤེས་པར་མཚུངས་ཞིང་། རང་གི་དེ་མ་ཐག་ཏུ་རང་གི་འབྲས་བུ་སྐྱེད་པར་བྱེད་པའི་རྐྱེན་དེ་ལ་མཚུངས་པ་དེ་མ་ཐག་རྐྱེན་ཞེས་བྱ་སྟེ། དེ་ཡང་སེམས་དང་སེམས་བྱུང་རེ་རེས་རེ་རེའི་མཚུངས་པ་དེ་མ་ཐག་རྐྱེན་བྱེད་པ་ཡིན་ཏེ། དེ་མ་ཐག་རྐྱེན་རེ་རེ་ལས་རྣམ་ཤེས་རེ་རེ་སྐྱེ་བར་འདོད་པ་ཡིན་གྱི། རྣམ་ཤེས་དུ་མ་ཅིག་ཅར་དུ་སྐྱེ་བ་མི་འཐད་པའི་ཕྱིར། དེས་ན་མཚུངས་པ་དེ་མ་ཐག་རྐྱེན་ཡིན་ན། རང་འབྲས་ཤེས་པའི་དེ་མ་ཐག་རྐྱེན་ཡིན་པས་ཁྱབ་ཅེས་ཁས་བླང་བར་བྱའོ། །

ཤེས་པ་གང་ཞིག ཆོས་དེའི་དེ་མ་ཐག་རྐྱེན་ཡིན་ན། ཆོས་དེའི་མཚུངས་པ་དེ་མ་རྐྱེན་ཡིན་པས་མ་ཁྱབ་སྟེ། འགོག་པ་ལ་སྙོམས་པར་འཇུག་ཁ་མའི་སེམས་དེ་ཆོས་ཅན། ཁྱོད་འགོག་པའི་སྙོམས་འཇུག་སྐད་ཅིག་མ་དང་པོའི་མཚུངས་པ་དེ་མ་ཐག་རྐྱེན་ཡིན་པར་ཐལ། ཤེས་པ་གང་ཞིག དེའི་དེ་མ་ཐག་རྐྱེན་ཡིན་པའི་ཕྱིར། ཕྱི་མ་གྲུབ་སྟེ། དེ་ལས་ཆོས་གཞན་གྱིས་བར་མ་ཆོད་པར་དེ་མ་ཐག་འགོག་སྙོམས་སྐད་ཅིག་མ་དང་པོ་སྐྱེད་པའི་ཕྱིར། དེ་བཞིན་དུ་འདུ་ཤེས་མེད་པའི་སྙོམས་པར་འཇུག་སེམས་ཀྱི་སྐད་ཅིག་མ་མཐའ་མ་ལས་དེའི་སྙོམས་འཇུག་སྐད་ཅིག་མ་དང་པོ་སྐྱེད་པ་ཡང་དེ་མ་ཐག་རྐྱེན་ཡིན་ལ་མཚུངས་པ་དེ་མ་ཐག་རྐྱེན་མ་ཡིན་པའི་མུ་ཡིན་ནོ། །
དམིགས་རྐྱེན་ནི་མིག་ཤེས་ཀྱི་དམིགས་རྐྱེན་

༼༡༦༤༽
གཟུགས་ཁམས་ཡིན་པ་ནས། ཡིད་ཀྱི་རྣམ་པར་ཤེས་པའི་དམིགས་རྐྱེན་ཆོས་ཐམས་ཅད་ཡིན་པར་ངེས་པར་བྱ་སྟེ། དམིགས་པ་ཆོས་རྣམས་ཐམས་ཅད་དོ། །
ཞེས་གསུངས་པའི་ཕྱིར། ཁ་ཅིག་རང་འཛིན་ཤེས་པའི་ཆོས་ཀྱི་དམིགས་པ་བྱེད་པའི་སྒོ་ནས་རང་འཛིན་ཤེས་པ་སྐྱེ་བའི་གོ་འབྱེད་པའི་ཆོས་དམིགས་རྐྱེན་གྱི་མཚན་ཉིད་ཡིན་གསུངས་པ་མི་འཐད་དེ། འདུས་མ་བྱས་ཆོས་ཅན། མཚན་ཉིད་དེར་ཐལ། མཚོན་བྱ་དེའི་ཕྱིར། ཆོས་ཁམས་ཡིན་པའི་ཕྱིར། གོང་དུ་འདོད་ན། རང་འཛིན་ཤེས་པ་སྐྱེ་བའི་གོ་འབྱེད་པའི་ཆོས་ཡིན་པར་ཐལ། འདོད་པའི་ཕྱིར། འདོད་ན། དེ་མ་ཡིན་པར་ཐལ། རང་གི་མཚན་ཉིད་ཤེས་པ་སྐྱེ་བ་ལ་གེགས་མི་བྱེད་པ་ཙམ་གྱི་ཆོས་ཡིན་པའི་ཕྱིར་ཏེ། རང་ལས་གཞན་པའི་འདུས་བྱས་སྐྱེ་བ་ལ་གེགས་མི་བྱེད་པ་ཙམ་གྱི་ཆོས་ཡིན་པའི་ཕྱིར་ཏེ། བྱེད་རྒྱུ་གང་ཞིག་འདུས་མ་བྱས་ཡིན་པའི་ཕྱིར། དེས་ན་རང་འཛིན་རྣམ་པར་ཤེས་པའི་དམིགས་པའི་ཡུལ་དུ་གྱུར་པ་དེ་དམིགས་རྐྱེན་གྱི་མཚན་ཉིད་ཡིན་ནོ། །
བདག་རྐྱེན་ནི། བྱེད་རྒྱུ་ཞེས་བྱ་བདག་པོར་བཤད། །
ཅེས་པས་བསྟན། མཚན་གཞི་ནི། བྱེད་རྒྱུ་ནུས་བཅས་ཕལ་ཆེར་ཡིན་ཏེ། གོང་དུ། བདག་པོའི་འབྲས་བུ་དང་པོའི་ཡིན། །
ཞེས་གསུངས་པས་བདག་འབྲས་ཐམས་ཅད་བྱེད་རྒྱུའི་འབྲས་བུར་བསྟན་ཅིང་། དེའི་ཤུགས་ལས་རང་གི་བདག་འབྲས་སྐྱེད་པའི་འདུས་བྱས་ཐམས་ཅད་བདག་པོའི་རྐྱེན་དུ་བསྟན་ཏོ། །
ཡང་རྐྱེན་དུ་ཞིག་གིས་ཆོས་གང་བསྐྱེད་ཅེ་ན། སེམས་དང་སེམས་བྱུང་རྣམས་ནི་རྐྱེན་བཞི་ཚང་བས་

༼༡༦༥༽
བསྐྱེད་ལ། འདུ་ཤེས་མེད་པ་དང་འགོག་པའི་སྙོམས་འཇུག་གཉིས་ནི་དམིགས་རྐྱེན་མ་གཏོགས་པའི་གཞན་གསུམ་གྱིས་བསྐྱེད། སྙོམས་འཇུག་དེ་གཉིས་ལས་གཞན་པའི་ལྡན་མིན་འདུ་བྱེད་དང་། གཟུགས་ཅན་རྣམས་ནི་རྒྱུའི་རྐྱེན་དང་བདག་རྐྱེན་གཉིས་ལས་སྐྱེ་སྟེ། བཞི་ཡིས་སེམས་དང་སེམས་བྱུང་རྣམས། །
གསུམ་གྱིས་སྙོམས་པར་འཇུག་པ་གཉིས། །
གཞན་ནི་གཉིས་པོ་དག་ལས་སྐྱེ། །
ཞེས་གསུངས་པའི་ཕྱིར། རྐྱེན་བཞིའི་ནང་ཚན་དུ་གྱུར་པའི་དེ་མ་ཐག་རྐྱེན་ཡིན་ན། མཚུངས་པ་དེ་མ་ཐག་རྐྱེན་ཡིན་པས་མ་ཁྱབ་སྟེ། སྙོམས་འཇུག་གཉིས་པོ་དེ་རྐྱེན་གསུམ་ལས་སྐྱེ་བར་བཤད་པ་གང་ཞིག དེ་གཉིས་མཚུངས་པ་དེ་མ་ཐག་རྐྱེན་ལས་མི་སྐྱེ་བའི་ཕྱིར་ཏེ། དེ་གཉིས་ཤེས་པ་མ་ཡིན་པའི་ཕྱིར། གཉིས་པ་དེ་མ་ཐག་རྐྱེན་བྱེ་བྲག་ཏུ་བཤད་པ་ནི། འདོད་ཡིད་དགེ་དང་མི་དགེ་དང་། །
ཞེས་པ་ནས། སློབ་པ་ལ་བཞི་ལྷག་ལ་དེ། །
ཞེས་པའི་བར་སྟེ་གཞུང་དོན་གྱི་སྐབས་སུ་ཤེས་པར་བྱའོ། །
དེ་ལྟར་ན་དེ་དག་གིས་ནི་གནས་གཉིས་པའི་སྐབས་ཀྱི་མཐའ་དཔྱོད་དང་བརྡ་ཆད་ཀྱི་རིམ་པ་རྣམས་རེ་ཞིག་ཏུ་བསྟན་པའོ།།  །།བཅུད་ཀྱི་སེམས་ཅན་སྐྱེ་དང་སྐྱེ་བའི་ཚུལ། །

དེ་དག་གནས་པའི་སྣོད་ཀྱི་འཇིག་རྟེན་ཁམས། །
རླུང་ཆུ་ས་ལས་གྲུབ་ཚུལ་ཇི་སྙེད་ཆོས། །
སྟོན་མཛད་ཐུན་དབང་ཞབས་ཀྱི་པདྨོར་འདུད། །
ཅེས་མཆོད་པར་བརྗོད་ནས། གནས་གསུམ་པ་འཇིག་རྟེན་བསྟན་པ་འཆད་པ་ལ་གཉིས་ཏེ། སེམས་ཅན་གྱི་འཇིག་རྟེན་དང་སྣོད་ཀྱི་འཇིག་རྟེན་ནོ། །
དང་པོ་ལ་ལྔ་ཡོད་པ་ལས། སྐྱེ་བ་པོ་

༼༡༦༦༽
འགྲོ་བའི་དབྱེ་བ་ནི། དམྱལ་བ་ཡི་དྭགས་དུས་འགྲོ་དང་། །
ཞེས་སོགས་ཀྱིས་བསྟན། འདིར་འདོད་ཁམས་ལ་ཉིར་ཤུར་བཤད་དེ། རིགས་དྲུག་གི་ནང་ཚན་གྱི་དམྱལ་བ་ལ་བརྒྱད། མི་ལ་གླིང་གི་སྒོ་ནས་བཞི་སྟེ་བཅུ་གཉིས། དེའི་སྟེང་དུ་ཡི་དྭགས་དང་དུད་འགྲོ་གཉིས། འདོད་ལྷ་དྲུག་སྟེ་བརྒྱད་བསྣན་པས་ཉི་ཤུར་ཡོད་དོ། །
གཟུགས་ཁམས་ལ་གནས་ཀྱི་སྒོ་ནས་རིགས་བཅུ་བདུན། འབྲས་བུ་སྐྱེ་བའི་སྒོ་ནས་བསམ་གཏན་དང་པོ་གསུམ་ལ་གསུམ་གསུམ། བསམ་གཏན་བཞི་པ་ལ་བརྒྱད་དེ་གནས་རིགས་བཅུ་བདུན་པོ་ཡང་ཁམས་གསུམ་གྱི་ནང་ཚན་དུ་གྱུར་པའི་གཟུགས་ཁམས་ཡིན་ཏེ། དམིགས་པ་དང་མཚུངས་ལྡན་གང་རུང་གི་སྒོ་ནས་གཟུགས་ཀྱི་སས་བསྡུས་ཀྱི་ཉོན་མོངས་རྒྱས་སུ་རུང་བ་ཡིན་པའི་ཕྱིར། གཟུགས་མེད་ཁམས་ན་གནས་མེད་པས་གཟུགས་མེད་ཁམས་པའི་སེམས་ཅན་རྣམས་ནི་གང་དུ་ཤི་བ་དེ་ཉིད་དུ་དེ་མ་ཐག་སྐྱེ་བ་ལེན་ཞིང་། རྒྱུ་སྙོམས་འཇུག་བཟང་ངན་གྱི་སྒོ་ནས་འབྲས་བུ་སྐྱེ་བ་བཟང་ངན་འབྱུང་བས་ནམ་མཁའ་མཐའ་ཡས་སྐྱེ་མཆེད། རྣམ་ཤེས་མཐའ་ཡས་སྐྱེ་མཆེད། ཅི་ཡང་མེད་ཀྱི་སྐྱེ་མཆེད། འདུ་ཤེས་ཡོད་མིན་མེད་མིན་གྱི་སྐྱེ་མཆེད་དང་བཞིར་ཡོད་དེ། དེར་གཟུགས་མེད་པས་སེམས་ཀྱི་རྒྱུད་ནི་རིགས་མཐུན་པ་དང་། སྲོག་དང་། ཐོབ་པ་དང་། མཚན་ཉིད་སྐྱེ་སོགས་རྣམས་ལ་བརྟེན་པ་ཡིན་ཏེ། གཟུགས་མེད་ཁམས་ན་གནས་མེད་དོ། །
སྐྱེ་བ་ལས་ནི་རྣམ་པ་བཞི། །
དེར་ནི་རིགས་དང་སྲོག་ལ་ཡང་། །
སེམས་ཀྱི་རྒྱུད་ནི་བརྟེན་པ་ཡིན། །
ཞེས་

༼༡༦༧༽
གསུངས་པའི་ཕྱིར། གཟུགས་མེད་ཁམས་སུ་སྐྱེ་བ་ལ་བར་སྲིད་སྔོན་དུ་འགྲོ་མི་དགོས་པས་དེའི་བར་སྲིད་མེད་ཅིང་། དེའི་སྲིད་པ་ནི་སྐྱེ་སྲིད་སྔོན་དུས་ཀྱི་སྲིད་པ་འཆི་སྲིད་དང་གསུམ་ཁོ་ནར་ངེས་ཏེ། གཞུང་ལས། གཟུགས་མེད་གསུམ་ཞེས་གསུངས་པའི་དོན་ཡང་འདི་ཡིན་ནོ། །
འདོད་ཁམས་དང་གཟུགས་ཁམས་སོགས་ཁམས་གསུམ་པོ་དེ་དང་དེ་ཡིན་ན། འདོད་ཁམས་པ་སོགས་དེ་དང་དེ་ཡིན་པས་མ་ཁྱབ་སྟེ། འདོད་ཁམས་པ་སོགས་ནི་གང་ཟག་ལ་འཇོག་པའི་ཕྱིར། གཞུང་འདིར། འདོད་པའི་ཁམས་ཡིན། ཞེས་པ་དང་། གོང་མའི་གནས་དག་བཅུ་བདུན་ནི། །
གཟུགས་ཁམས་ཡིན་ཞེས་པའི་དངོས་བསྟན་གྱི་གཟུགས་ཁམས་རྣམས་ཀྱང་གང་ཟག་ཡིན་ཏེ། འདོད་ཁམས་པ་སོགས་དེ་དང་དེ་ཡིན་པའི་ཕྱིར། དེས་ན་འདོད་ཁམས་དང་འདོད་པའི་སས་བསྡུས་དང་། འདོད་པའི་ཟས་དང་། འདོད་པའི་ཉོན་མོངས་རྒྱས་སུ་རུང་བ་རྣམས་དོན་གཅིག གཟུགས་ཁམས་དང་གཟུགས་མེད་གཉིས་ལ་ཡང་དེ་བཞིན་དུ་འགྲེའོ། །
འོན་ཀྱང་གཟུགས་ཁམས་ལ་ཁམས་གསུམ་གྱི་ནང་ཚན་དུ་གྱུར་པའི་ཞེས་སྦྱར་དགོས་ཏེ། གཟུགས་ཁམས་ཡིན་ན་གཟུགས་ཀྱི་སས་བསྡུས་ཡིན་པས་མ་ཁྱབ་པའི་ཕྱིར། གལ་ཏེ་ཁྱབ་ན་འདོད་པའི་སས་བསྡུས་ཀྱི་གཟུགས་ཀྱི་སྐྱེ་མཆེད་ཆོས་ཅན། དེར་ཐལ། དེའི་ཕྱིར། གཟུགས་ཅན་གྱི་ཁམས་བཅུའི་ནང་ཚན་དུ་གྱུར་པའི་གཟུགས་གྱི་ཁམས་ཡིན་པའི་ཕྱིར་ཏེ། གཟུགས་ཅན་གྱི་སྐྱེ་མཆེད་ཡིན་པའི་ཕྱིར། གོང་དུ་འདོད་ན། གཟུགས་ཀྱི་སས་བསྡུས་མ་ཡིན་

༼༡༦༨༽
པར་ཐལ། འདོད་པའི་སས་བསྡུས་ཡིན་པའི་ཕྱིར། ཡང་གོང་དུ་བཤད་པའི་འགྲོ་བ་དེ་དག་ལྔར་བསྡུས་ཏེ། དམྱལ་བ་པ་ནས་ལྷའི་བར་གྱི་འགྲོ་བ་ལྔ་ཡི་གང་རུང་དུ་ངེས་པའི་ཕྱིར། ལྷ་མ་ཡིན་ཅི་ཞེ་ན། དེ་ནི་ལྷ་ཡིན་ཏེ། ལྷ་མ་རུངས་པ་ལ་ལྷ་མ་ཡིན་ཞེས་དམན་པ་ལ་དགག་སྒྲ་སྦྱར་བ་ཡིན་ནོ། །

འགྲོ་བ་དེ་རྣམས་དགེ་སོགས་གསུམ་གྱི་ནང་ནས་མ་སྒྲིབ་ལུང་མ་བསྟན་ཡིན་ཏེ། དེར་ནི་དམྱལ་སོགས་འགྲོ་བ་ལྔ། །
རང་གི་མིང་གིས་བསྟན་དེ་དག །ཉོན་མོངས་ཅན་མིན་ལུང་བསྟན་མིན། །
ཞེས་གསུངས་པའི་ཕྱིར། བར་སྲིད་པ་རྣམས་ནི་སེམས་ཅན་ཡིན་ཞིང་། འོན་ཀྱང་འགྲོ་བ་མ་ཡིན་ཏེ། འགྲོ་བ་ཡིན་ན་ལུས་བརྟེན་ཐོབ་པའི་སེམས་ཅན་ཡིན་པས་ཁྱབ་པའི་ཕྱིར། སེམས་ཅན་ཞེས་བྱ་བར་སྲིད་མིན། །
ཞེས་པའི་དོན་ཡང་འདི་ཡིན་ནོ། །
གོང་དུ་བཤད་པའི་འགྲོ་བ་སོགས་དེ་དག་སྐྱེ་གནས་ཀྱི་སྒོ་ནས་སྒོང་སྐྱེས་ལ་སོགས་པ་བཞིར་འདུས་ཏེ། དེར་ནི་སྒོ་ང་ལས་སྐྱེས་སོགས། །
སེམས་ཅན་སྐྱེ་གནས་བཞི་དག་ཏུ། །
ཞེས་གསུངས་པའི་ཕྱིར། མི་དང་དུད་འགྲོ་ལ་སྐྱེ་གནས་བཞི་ག་ཚང་སྟེ། མི་སྒོང་སྐྱེས་ནི་ཁྲུང་ཁྲུང་གི་སྒོ་ང་ལས་སྐྱེས་པའི་གནས་བརྟན་བྲག་དང་ཉེ་བའི་བྲག་ལྟ་བུ་དང་། དྲོད་གཤེར་སྐྱེས་ནི་རྒྱལ་པོ་གསོ་སྦྱོང་འཕགས་ཀྱི་སྤྱི་བོ་ལས་སྐྱེས་པའི་རྒྱལ་པོ་ང་ལས་ནུ་སོགས་དང་། ཆུ་ཤིང་གི་སྡོང་པོ་ལས་སྐྱེས་པའི་ཨ་མྲ་སྐྱོང་མ་ལྟ་བུའོ། །
མི་རྫུས་སྐྱེས་ནི་བསྐལ་པ་དང་པོའི་མི་རྣམས་དང་། རྒྱལ་པོའི་ལྡུམ་རར་པདྨ་ལས་སྐྱེས་པའི་སློབ་དཔོན་

༼༡༦༩༽
འཕགས་པ་ལྷ་ལྟ་བུའོ། །
ཞེས་བཤད། མངལ་སྐྱེས་ནི་མི་ཕལ་ཆེར་རོ། །
འཕགས་པ་ལྷ་ལྟ་བུ་པདྨ་ལས་སྐྱེས་པས་དྲོད་གཤེར་སྐྱེ། གནས་གཙོ་ཆེའམ་སྙམ་སྟེ་དཔྱད་པར་བྱའོ། །
དུད་འགྲོ་ལ་ཡང་སྐྱེ་གནས་བཞི་ཚང་བས་རྫུས་སྐྱེས་ནི། ཀླུ་དང་མཁའ་སྡིངས་སོགས་ལ་བཤད། གནས་གསུམ་ནི་ཡོངས་སུ་གྲགས་པར་ཟད་དོ། །
དམྱལ་བ་པ་དང་། ལྷ་དང་བར་སྲིད་པ་རྣམས་ནི་རྫུས་སྐྱེས་ཡིན་ཏེ། མི་དང་དུད་འགྲོ་རྣམ་པ་བཞི། །
དམྱལ་བ་རྣམས་དང་ལྷ་རྣམས་དང་། །
སྲིད་པ་བར་མ་རྫུས་ཏེ་སྐྱེ། །
ཞེས་གསུངས་པའི་ཕྱིར། འོ་ན་བར་སྲིད་ལ་སྒྲུབ་བྱེད་ཅི་ཡོད། དེའི་དབྱིབས་ཇི་ལྟ་བུ། གནས་སྐབས་གང་དུ་འབྱུང་ཞེ་ན། སྒྲུབ་བྱེད་ནི་ལུང་ལས་གསུངས་པ་ཡིན་ཏེ། མདོ་ལས་སྲིད་པ་ནི་བདུན་ཏེ། འགྲོ་བ་ལྔའི་སྲིད་པ་དང་། ལས་ཀྱི་སྲིད་པ་དང་། སྲིད་པ་བར་མའོ་ཞེས་པས་བར་སྲིད་ཡོད་པར་བསྟན་ཏོ། །
དེའི་དབྱིབས་ནི་འགྲོ་བ་གང་དུ་སྐྱེ་འགྱུར་གྱི་སྔོན་དུས་ཀྱི་སྲིད་པའི་དབྱིབས་དང་འདྲ་སྟེ། གང་དུ་སྐྱེ་འགྱུར་གྱི་སྲིད་པ་དེ་དང་། དེའི་སྔོན་རོལ་དུ་བྱུང་བའི་བར་སྲིད་གཉིས་པོ་དེ་འཕེན་བྱེད་ཀྱི་ལས་གཅིག་གིས་འཕེན་པའི་ཕྱིར་ཏེ། དེ་ནི་འཕེན་པ་གཅིག་པའི་ཕྱིར། །
སྔོན་དུས་སྲིད་འབྱུང་ཤ་ཚུགས་ཅན། །
ཞེས་པའི་དོན་ནོ། །
གནས་སྐབས་ནི་ཚེ་སྔ་མའི་འཆི་སྲིད་འགག་ནས་ཚེ་ཕྱི་མའི་སྐྱེ་སྲིད་མ་གྲུབ་གྱི་བར་དུ་འབྱུང་བ་ཡིན་ཏེ། འདིར་གང་འཆི་དང་སྐྱེ་བ་ཡི། །
སྲིད་པའི་བར་དུ་འབྱུང་བ་འོ། །
ཞེས་གསུངས་པའི་ཕྱིར། སྔོན་དུས་ཀྱི་སྲིད་པ་

༼༡༧༠༽
ནི་ཚེ་འདིའི་སྐྱེ་སྲིད་སྐད་ཅིག་མ་གཉིས་པ་ནས་བཟུང་། འཆི་སྲིད་མ་བྱུང་གི་བར་གྱི་སྲིད་པ་དེ་ལ་འཇོག་སྟེ། དེ་ནི་འཆི་བའི་སྔོན་རོལ་ཏེ། །
སྐྱེ་བའི་སྐད་ཅིག་ཕན་ཆད་དོ། །
ཞེས་གསུངས་པའི་ཕྱིར། དེ་ལྟར་བཤད་པའི་འཆི་སྲིད་དང་། ཚེ་ཕྱི་མའི་སྐྱེ་སྲིད་ཀྱི་བར་དུ་བྱུང་བའི་སྲིད་པ་དེ་ནི་ཁྱད་ཆོས་བཞི་དང་ལྡན་ཏེ། མཐོང་བ་པོའི་ཁྱད་པར་བར་དོ་རིགས་མཐུན་པ་ནང་ཕན་ཚུན་དང་། སྒོམ་བྱུང་གི་ལྷའི་མིག་གིས་མཐོང་ཞིང་། རིགས་མི་མཐུན་པ་དང་། སྐྱེས་ཐོབ་ཀྱི་ལྷའི་མིག་གིས་མི་མཐོང་། རྫུ་འཕྲུལ་གྱི་ཁྱད་པར་ལས་ཀྱི་དབང་གིས་མཁའ་ལ་འགྲོ་བའི་ཤུགས་དང་ལྡན། ངོ་བོའི་ཁྱད་པར་གང་དུ་སྐྱེ་འགྱུར་གྱི་དབང་པོ་ཀུན་ཚང་ལ། ལུས་ཀྱི་ཁྱད་པར་རྡོ་རྗེའི་གདན་མ་གཏོགས་རི་རབ་སོགས་ལའང་ཐོགས་མེད་དུ་འགྲོ་བའི་ལུས་ཕྲ་ཞིང་དྭངས་པ་དང་ལྡན་པའི་ཕྱིར་ཏེ། རིགས་མཐུན་ལྷ་མིག་དག་པས་མཐོང་། །

ལས་ཀྱི་རྫུ་འཕྲུལ་ཤུགས་དང་ལྡན། །
དབང་པོ་ཀུན་ཚངས་ཐོགས་མེད་རྒྱུ། །
ཞེས་གསུངས་པའི་དོན་ནོ། །
འདིའི་མིང་གི་རྣམ་གྲངས་ནི་ཡིད་ཙམ་ལས་བྱུང་བས་ན་ཡིད་ལས་བྱུང་དང་། སྐྱེ་སྲིད་ཚོལ་བའི་ངང་ཚུལ་ཅན་ཡིན་པས་ན་སྲིད་འཚོལ་ཞེས་ཀྱང་བྱ། ཟས་སུ་དྲི་ཟ་བས་ན་དྲི་ཟ་དང་། འཆི་སྲིད་དང་སྐྱེ་སྲིད་ཀྱི་བར་དུ་འབྱུང་བས་ན་སྲིད་པ་བར་མ་དང་། མ་འོངས་པའི་སྐྱེ་སྲིད་མངོན་པར་འགྲུབ་པར་འགྱུར་བས་ན་མངོན་པར་འགྲུབ་པ་ཞེས་ཀྱང་བྱ་སྟེ། ཡིད་ལས་བྱུང་དང་སྲིད་འཚོལ་དང་། །
དྲི་ཟ་སྲིད་པ་བར་མ་དང་། །
འགྲུབ་

༼༡༧༡༽
པའོ་ཞེས་གསུངས་པས་སོ། །
གོང་དུ་དབང་པོ་ཀུན་ཚང་དུ་བཤད་པ་དང་། ཐོགས་མེད་དང་ལྡན་པར་བཤད་པ་ལ་མཁས་པ་དག་དོགས་སློང་ཅུང་ཟད་མཛད་དེ། དམུས་ལོང་དུ་སྐྱེ་འགྱུར་གྱི་བར་སྲིད་དེ་ལ་མིག་དབང་མ་ཚང་བས་དབང་པོ་ཀུན་ཚང་དུ་ཇི་ལྟར་འཐད། ཡང་བར་སྲིད་ཀྱི་ལུས་དེ་ཐོགས་བཅས་ཡིན་པས། ཐོགས་མེད་དུ་ཇི་ལྟར་འཐད། ཅེས་དོགས་པ་བཀོད་ནས། དང་པོའི་ལན་ནི་རོང་ཊཱིཀ་ལས། རྣམ་པ་ཀུན་ཏུ་གང་དུ་སྐྱེ་འགྱུར་དང་འདྲ་བ་མིན་ཡང་ཕལ་ཆེར་འདྲ་བས་འདྲ་བར་འཇོག་སྟེ། བུ་ཕ་དང་འདྲ་ཞེས་པ་བཞིན་ནོ། །
ཞེས་གསུངས་པ་གནང་། གང་ལྟར་བར་སྲིད་ཀྱི་སྐབས་དེར་སྤྱིར་དབང་པོ་ཀུན་ཚང་དུ་ནི་མ་ངེས་ལ། ཕལ་ཆེར་ཚང་བ་ཤས་ཆེ་བའམ། ཡང་ན་དབང་པོ་ཚང་བའམ་མ་ཚང་བ་སྐྱེ་ཡང་རུང་། གང་དུ་སྐྱེ་འགྱུར་དེའི་དབང་པོའི་དོད་ཀུན་ཚང་བས་ན་དབང་པོ་ཀུན་ཚང་ཞེས་བཤད་ཀྱང་འགལ་བ་མེད་དོ། །
ཐོགས་མེད་ལྡན་གྱི་དོན་ནི་བར་དོའི་ལུས་དེ་རི་རབ་སོགས་གང་ལ་ཡང་ཐོགས་པ་མེད་པས་ན་དེ་ལྟར་བཤད་ཀྱི། སྤྱིར་ཐོགས་བཅས་ཐོགས་མེད་གཉིས་ཀྱི་ནང་ནས་ཐོགས་བཅས་ཡིན་ཏེ། ཐོགས་དང་བཅས་པ་གཟུགས་ཅན་བཅུ། །
ཞེས་གསུངས་པས་གཟུགས་ཅན་ཀྱི་ཁམས་བཅུ་པོ་གང་རུང་ཡིན་པ་གཞིར་བཞག་ལ་ཐོགས་བཅས་སུ་ངེས་པ་ཡིན་ནོ། །
དཔེར་ན་དགྲ་བཅོམ་པ་རྫུ་འཕྲུལ་ཐོབ་པའི་ལུས་དེ་རི་རབ་སོགས་ལ་ཐོགས་མེད་དུ་འགྲོ་ཡང་ཐོགས་བཅས་ཡིན་པ་བཞིན་ནོ། །
སྲིད་

༼༡༧༢༽
པ་བཞིའི་ཟླས་ཕྱ་བའི་སྐྱེ་སྲིད་ནི་སྐྱེ་སྲིད་དུ་ཉིང་མཚམས་སྦྱར་མ་ཐག་པའི་སྐད་ཅིག་མ་དེའི་གནས་སྐབས་ཀྱི་སྲིད་པ་དེ་ཡིན་ཏེ། སྐྱེ་བའི་སྐད་ཅིག་ཕན་ཆད་དོ། །
ཞེས་པའི་ཤུགས་ལས་དེ་ལྟར་དུ་བསྟན་པ་ཡིན་ནོ། །
འཆི་སྲིད་ནི་རྣམ་ཤེས་ལུས་རྟེན་དེ་ལས་གཞན་དུ་འཆི་འཕོ་བའི་གནས་སྐབས་ཀྱི་སྲིད་པ་དེ་ཡིན་ཏེ། འདི་ཡང་དངོས་སུ་སྟོན་བྱེད་ཀྱི་གཞུང་ཟུར་པ་མེད་ཀྱང་བར་སྲིད་དང་སྔོན་དུས་ཀྱི་སྲིད་པ་གཉིས་སྟོན་བྱེད་ཀྱི་ཤུགས་ལས་བསྟན་པ་ཡིན་ནོ། །
སྲིད་པ་བཞི་པོ་དེ་དག་ལས་སྐྱེ་སྲིད་དུ་ཉིང་མཚམས་སྦྱར་མ་ཐག་པའི་སེམས་ནི་ཉོན་མོངས་ཅན་དུ་ངེས་ཏེ། ས་གང་དུ་གཏོགས་པ་དེའི་ཉོན་མོངས་ཀུན་གྱིས་ཉོན་མོངས་པ་ཅན་དུ་བྱས་པས་སོ། །
སྲིད་པ་གཞན་བར་སྲིད་དང་། སྔོན་དུས་ཀྱི་སྲིད་པ་དང་། འཆི་སྲིད་དང་གསུམ་ལ་ཉོན་མོངས་ཅན་དང་དགེ་བ་དང་། མ་སྒྲིབ་ལུང་མ་བསྟན་དང་གསུམ་ག་ཡོད་དེ། སྲིད་པ་བཞི་པོ་དེ་དག་ལས། །
སྐྱེ་བའི་སྲིད་པ་ཉོན་མོངས་ཅན། །
རང་གི་ས་པའི་ཉོན་མོངས་ཀུན། །
གཞན་རྣམ་གསུམ་མོ། །
ཞེས་གསུངས་པའི་དོན་ནོ། །
བཞི་པོ་དེ་བསྡུ་ན་སྐྱེ་སྲིད་དང་བར་སྲིད་གཉིས་སུ་འདུ་བ་ཡིན་ཏེ། སྔོན་དུས་ཀྱི་སྲིད་པ་དང་འཆི་སྲིད་གཉིས་ཀྱང་སྐྱེ་སྲིད་ཀྱི་བྱེ་བྲག་ཡིན་པའི་ཕྱིར་ཏེ། སྐྱེ་སྲིད་དུ་ཉིང་མཚམས་སྦྱར་མ་ཐག་པའི་སྐད་ཅིག་མ་ནི་སྲིད་པ་བཞིའི་ཟླས་ཕྱེ་བའི་སྐྱེ་སྲིད་དང་ཉིང་མཚམས་སྦྱར་བའི་སྐད་ཅིག་གཉིས་པ་ནས་སྐད་ཅིག་མཐའ་མའི་གོང་གི་བར་ནི་སྔོན་དུས་ཀྱི་སྲིད་པ་དང་། རང་གི་རྒྱུན་འགག་ཁ་མའི་སྐྱེ་སྲིད་སྐད་ཅིག་མ་མཐའ་མ་ནི་འཆི་

༼༡༧༣༽
སྲིད་དུ་བཞག་པའི་ཕྱིར། སྔོན་དུས་ཀྱི་སྲིད་པའི་དོན་ནི། དེ་ནི་འཆི་བའི་སྔོན་རོལ་ཏེ། །
ཞེས་གསུངས་པ་ལྟར། འཆི་སྲིད་ཀྱི་སྔ་རོལ་དུ་བྱུང་ཞིང་སྐྱེ་སྲིད་དུ་ཉིང་མཚམས་སྦྱར་ཟིན་པ་ཚུན་གྱི་སྲིད་པ་དེ་ལ་དེ་ལྟར་དུ་བཞག་གོ །དེས་ན་སྐྱེ་སྲིད་སྤྱི་དང་སྲིད་པ་བཞིའི་ཟླས་ཕྱེ་བའི་སྐྱེ་སྲིད་ལ་ཁྱད་པར་ཡོད་པར་ཤེས་པར་བྱའོ། །
པཎ་ཆེན་གྱི་བྱེ་བྲག་བཤད་མཚོ་ལས། སྐྱེ་བའི་སྲིད་པ་ཉོན་མོངས་ཅན་གྱི་ཁྱབ་པར་བཤད་ལ། གཞན་གསུམ་ལ་ཆོས་གསུམ་ག་ཡོད་པར་བཤད་པས་སྲིད་པ་དང་འགྲོ་བ་དོན་གཅིག་པ་མིན་ནོ། །
ཞེས་གསུངས་པ་ནི་མཁས་པའི་གཏམ་མིན་ཏེ། སྲིད་པ་དང་འགྲོ་བ་དོན་གཅིག་པ་སུ་ཡང་མི་བཞེད་པས་དེ་འདྲའི་དོགས་པ་ཙམ་ཡང་མི་འཇུག་པའི་ཕྱིར་དང་། སྐྱེ་སྲིད་ལ་ཉོན་མོངས་ཅན་གྱིས་ཁྱབ་པར་བཤད་གསུངས་པ་ཡང་སྐྱེ་སྲིད་དུ་ཉིང་མཚམས་སྦྱར་མ་ཐག་པའི་དབང་དུ་བྱས་པ་ཡིན་ནམ། སྐྱེ་སྲིད་སྤྱིའི་དབང་དུ་བྱས་པ་ཡིན། ཕྱི་མ་ལྟར་ན། གཞན་རྣམ་གསུམ་མོ་ཞེས་པ་དང་དངོས་སུ་འགལ་བས་ཧ་ཅང་ཐལ་ལོ། །
དང་པོ་ལྟར་ན་ཡང་མ་ངེས་ཏེ། མའི་མངལ་དུ་ཉིང་མཚམས་སྦྱར་མ་ཐག་པའི་གནས་སྐབས་ཀྱི་སྲོག་དབང་དང་ལུས་དབང་གཉིས་ཆོས་ཅན། ཉོན་མོངས་ཅན་ཡིན་པས་ཐལ། སྐྱེ་སྲིད་དུ་ཉིང་མཚམས་སྦྱར་མ་ཐག་པའི་གནས་སྐབས་ཀྱི་སྐྱེ་སྲིད་ཡིན་པའི་ཕྱིར། ཁྱབ་པ་ཁས། མ་གྲུབ་ན། དེར་ཐལ། ཉིང་མཚམས་སྦྱོར་བ་སྐྱེ་བ་ཡིན། །
ཞེས་པའི་དངོས་བསྟན་ཀྱི་སྐྱེ་བའི་རྟེན་འབྲེལ་ཡིན་པའི་ཕྱིར་ཏེ། སྐྱེ་སྲིད་དུ་ཉིང་མཚམས་སྦྱར་མ་ཐག་པའི་གནས་སྐབས་ཀྱི་ཕུང་པོ་ཡིན་

༼༡༧༤༽
པའི་ཕྱིར་ཏེ། དེའི་གནས་སྐབས་ཀྱི་སྲོག་གི་དབང་པོ་དེ་འདུ་བྱེད་ཀྱི་ཕུང་པོ་དང་། དེའི་གནས་སྐབས་ཀྱི་ལུས་ཀྱི་དབང་པོ་དེ་གཟུགས་ཕུང་ཡིན་པའི་ཁྱད་པར་འཐད་པའི་ཕྱིར། གོང་དུ་འདོད་ན། དེ་ཆོས་ཅན། ཉོན་མོངས་ཅན་མ་ཡིན་པར་ཐལ། མ་སྒྲིབ་ལུང་མ་བསྟན་ཡིན་པའི་ཕྱིར། སྐྱེ་བའི་སྲིད་པ་ཉོན་མོངས་ཅན། །
ཞེས་པའི་དོན་ལ་ཀུན་མཁྱེན་ཤེར་འོད་པས། སྲིད་པ་བཞིའི་ཟླས་ཕྱེ་བའི་སྐྱེ་སྲིད་ཀྱི་གནས་སྐབས་ཀྱི་སེམས་དང་སེམས་བྱུང་རྣམས་ཉོན་མོངས་ཅན་དུ་ངེས་པ་ཡིན་ཞེས་དང་། ཐམས་ཅད་མཁྱེན་པ་ཀླུ་སྒྲུབ་རྗེའི་གསུང་ལས། སྐྱེ་སྲིད་དུ་ཉིང་མཚམས་སྦྱར་མ་ཐག་པའི་གང་ཟག་གི་རྒྱུད་ཀྱི་ཤེས་པ་ལ་ཉོན་མོངས་ཅན་གྱི་ཁྱབ་པ་ཡིན་གསུངས་པ་གནང་། བཞེད་ཚུལ་དེ་གཉིས་དགོངས་པ་གཅིག་པར་འདུག དེ་ལྟར་དོགས་སློང་གི་ཚུལ་གྱིས་རིགས་པའི་འཕེན་ཐག་ཅུང་ཟད་བཀོད་ན། འཕགས་པའི་གང་ཟག་སྐྱེ་སྲིད་དུ་ཉིང་མཚམས་སྦྱར་མ་ཐག་པའི་གནས་སྐབས་ན་ཡོད་པའི་དད་པའི་དབང་པོ་ཆོས་ཅན། ཉོན་མོངས་ཅན་ཡིན་པར་ཐལ། སྐྱེ་སྲིད་དུ་ཉིང་མཚམས་སྦྱར་མ་ཐག་པའི་གནས་སྐབས་ཀྱི་སེམས་དང་སེམས་བྱུང་གང་རུང་ཡིན་པའི་ཕྱིར། ཁྱབ་པ་ཁས། མ་གྲུབ་ན། དེར་ཐལ། དེའི་གནས་སྐབས་ཀྱི་སེམས་བྱུང་ཡིན་པའི་ཕྱིར་ཏེ། དེའི་གནས་སྐབས་ན་ཡོད་པའི་སེམས་བྱུང་ཡིན་པའི་ཕྱིར། མ་ཁྱབ་ན། དེའི་གནས་སྐབས་ཀྱི་སེམས་བྱུང་མི་རྙེད་པར་འགྱུར་རོ། །
མ་གྲུབ་ན། དེར་ཐལ། དེའི་གནས་སྐབས་ན་ཡོད་པའི་དད་པའི་དབང་པོ་སོགས་

༼༡༧༥༽
གང་རུང་ཡིན་པའི་ཕྱིར། གོང་དུ་འདོད་ན། དེ་ཆོས་ཅན། ཉོན་མོངས་ཅན་མ་ཡིན་པར་ཐལ། དགེ་བ་ཡིན་པའི་ཕྱིར། དེས་ན་སྐྱེ་སྲིད་དུ་ཉིང་མཚམས་སྦྱོར་བའི་སེམས་དེ་ཉོན་མོངས་ཅན་ཁོ་ནར་ངེས་ཏེ། ཉོན་མོངས་སྤངས་པའི་གང་ཟག་རྣམས་ནི་སྐྱེ་སྲིད་དུ་ནམ་ཡང་ཉིང་མཚམས་མི་སྦྱོར་ལ། ཉོན་མོངས་མ་སྤངས་པ་རྣམས་སྐྱེ་སྲིད་དུ་ཉིང་མཚམས་སྦྱོར་བ་ན་ཉོན་མོངས་ཅན་གྱི་སེམས་ཁོ་ནས་སྦྱོར་བ་ཡིན་གྱི། དགེ་བ་དང་མ་སྒྲིབ་ལུང་མ་བསྟན་གྱི་སེམས་ཀྱིས་ཉིང་མཚམས་སྦྱོར་མི་ནུས་པའི་ཕྱིར་ན། སྐྱེ་སྲིད་ཉིང་མཚམས་སྦྱར་མ་ཐག་པའི་སེམས་ཡིན་ན་ཉོན་མོངས་ཅན་ཡིན་པས་ཁྱབ་པ་གཞུང་གི་དོན་ཡིན་ནོ། །

འོན་ཀྱང་སྐྱེ་སྲིད་དུ་ཉིང་མཚམས་སྦྱར་མ་ཐག་པའི་གནས་སྐབས་ཀྱི་ཤེས་པ་ཐམས་ཅད་ཉོན་མོངས་ཅན་དུ་ཁས་མི་ལེན་པ་ནི་གནད་ཀྱི་དོན་ནོ། །
སྲིད་པ་བཞིའི་ཟླས་ཕྱེ་བའི་སྐྱེ་སྲིད་ལ་ཕུང་པོ་ལྔ་ཆར་ཡོད་པས་མ་སྒྲིབ་ལུང་མ་བསྟན་དང་། དགེ་བ་ཟག་བཅས་ཀྱང་ཡོད་དེ། རྟེན་འབྲེལ་ཡན་ལག་བཅུ་གཉིས་ཀྱི་ནང་ཚན་དུ་གྱུར་པའི་རྣམ་ཤེས་ཀྱི་རྟེན་འབྲེལ་དང་། སྐྱེ་བའི་རྟེན་འབྲེལ་དེ་སྲིད་པ་བཞིའི་ནང་ཚན་དུ་གྱུར་པའི་སྐྱེ་སྲིད་ཡིན་པ་གང་ཞིག རྟེན་འབྲེལ་དེ་གཉིས་ལ་ཕུང་པོ་ལྔ་ཆར་ཡོད་པའི་ཕྱིར། དེ་གཉིས་ལ་ཕུང་པོ་ལྔ་ཆར་ཡོད་ཀྱང་ཉོན་མོངས་ཅན་གྱི་རྣམ་ཤེས་དང་། ཉོན་མོངས་ཅན་ཀྱི་སྐྱེ་སེམས་གཙོ་ཆེ་བས་ན། དེ་དག་གི་གནས་སྐབས་ཀྱི་ཕུང་པོ་ལྔ་ལ་རྣམ་ཤེས་ཀྱི་རྟེན་འབྲེལ་དང་སྐྱེ་བའི་རྟེན་འབྲེལ་དུ་བཞག་

༼༡༧༦༽
སྟེ། གཙོ་བོའི་ཕྱིར་ན་ཡན་ལག་བསྒྲགས། །
ཞེས་གསུངས་པའི་ཕྱིར། གཞན་དུ་ན་རྟེན་འབྲེལ་དེ་དང་དེ་ལ་རྣམ་ཤེས་དང་སྐྱེ་སེམས་ཀྱིས་ཁྱབ་ན། གཙོ་བོའི་ཕྱིར་ན་ཡན་ལག་བསྒྲགས། གསུངས་མི་དགོས་པར་འགྱུར་རོ། །
གཉིས་པ་སྐྱེ་ཚུལ་རྟེན་འབྲེལ་གྱི་རང་བཞིན་ནི། ཕྱི་རོལ་པ་སོགས་འདོད་པ་ལྟར་གྱི་ཕུང་པོ་འདོར་བ་དང་ཉིང་མཚམས་སྦྱོར་བའི་བདག་བདེན་པ་གྲུབ་པ་མེད་མོད། །
འོན་ཀྱང་ཚེ་སྔ་མའི་ཉོན་མོངས་དང་ལས་ཀྱིས་མངོན་པར་བགོས་པའི་ཕུང་པོ་ཙམ་གྱིས་སྲིད་པར་བར་མའི་རྒྱུན་གྱི་མར་མེ་ལས་མར་མེ་ཆད་པ་བཞིན་དུ་མའི་མངལ་དུ་ཉིང་མཚམས་སྦྱོར་ཏེ། བདག་མེད་ཕུང་པོ་ཙམ་ཉིད་དོ། །
ཉོན་མོངས་ལས་ཀྱིས་མངོན་འདུས་བྱས། །
སྲིད་པ་བར་མའི་རྒྱུན་གྱིས་ནི། །
མར་མེ་བཞིན་དུ་མངལ་དུ་འགྲོ །ཞེས་གསུངས་པའི་ཕྱིར། རྟེན་འབྲེལ་ཡན་ལག་བཅུ་གཉིས་ཚེ་གསུམ་གྱི་ཕུང་པོའི་རྒྱུན་ལ་བཞག་པའི་གནས་སྐབས་ཀྱི་རྟེན་འབྲེལ་དང་པོ་གཉིས་ཀྱང་། ཉོན་མོངས་ལས་ཀྱིས་མངོན་འདུས་བྱས། །
ཞེས་གསུངས་པའི་གཞུང་དེས་བསྟན་ཏེ། དེའི་དངོས་བསྟན་གྱི་ཉོན་མོངས་དང་ལས་དེ་ཚེ་སྔ་མའི་ཉོན་མོངས་དང་། ལས་ལ་བཤད་འདུག་པའི་ཕྱིར། དེ་སྐད་དུ་རང་འགྲེལ་ལས་ཀྱང་། ཡང་ཚེའི་རྒྱུན་དེ་དེ་ལྟར་རྟེན་ཅིང་འབྲེལ་བར་འབྱུང་བ་ནི་འདི་ལྟ་སྟེ། སྲིད་པ་བར་མ་དང་། སྐྱེ་བའི་སྲིད་པ་དང་། དུས་སྔ་མའི་སྲིད་པ་དང་། འཆི་བའི་སྲིད་པ་དང་བཞི་ལས་མི་འདའ་སྟེ་ཞེས་གསུངས་པས། རྟེན་འབྲེལ་ཡན་ལག་བཅུ་གཉིས་

༼༡༧༧༽
ནི་སྲིད་པ་བཞི་པོ་གང་རུང་དུ་ངེས་པར་བསྟན་ཏོ། །
དེ་ལྟར་ན་སྲིད་པ་བཞི་ག་ལ་ཕུང་པོ་ལྔ་ཡོད་པས། བར་སྲིད་དང་བར་སྲིད་ཀྱི་སེམས་མི་གཅིག སྐྱེ་སྲིད་དང་སྐྱེ་སྲིད་ཀྱི་སེམས་མི་གཅིག་པ་སོགས་ཤེས་པར་བྱ་སྟེ། སྐྱེ་སྲིད་དུ་ཉིང་མཚམས་སྦྱོར་བའི་སྲིད་པ་ལ་སྐྱེ་སྲིད་ཅེས་བྱ་ཞིང་། དེ་ལ་མཚུངས་ལྡན་ཡིན་མིན་གཉིས་སུ་ཡོད། སྐྱེ་སྲིད་ཀྱི་སེམས་ནི་སྤྱིར་མཚུངས་ལྡན་གྱི་གཙོ་བོ་སེམས་དང་། དེའི་ནང་ནས་ཡིད་ཀྱི་རྣམ་པར་ཤེས་པ་ཡིན་ཏེ། དེས་སྐྱེ་སྲིད་དུ་ཉིང་མཚམས་སྦྱོར་བ་ཡིན་གྱི། དེའི་འཁོར་གྱི་སེམས་བྱུང་དང་། དབང་པོའི་རྣམ་པར་ཤེས་པས་ཉིང་མཚམས་སྦྱོར་མི་ནུས་པའི་ཕྱིར། དེ་སྐད་དུ་རྣམ་ཤེས་མཚམས་སྦྱོར་ཕུང་པོ་ཡིན། །
ཞེས་དང་། ཉམས་དང་འཆི་འཕོ་སྐྱེ་བ་རྣམས། །
ཡིད་ཀྱི་རྣམ་ཤེས་ཁོ་ན་འདོད། །
ཅེས་གསུངས་སོ། །
འཆི་བའི་སྲིད་པ་ལ་ཕུང་པོ་ལྔ་ཡོད་ཀྱང་འཆི་སྲིད་ཀྱི་སེམས་ཡིད་ཀྱི་རྣམ་ཤེས་ཡིན་པའི་རྒྱུ་མཚན་ནི་འཆི་འཕོ་བའི་སྐབས་དེར་དབང་པོའི་རྣམ་པར་ཤེས་པ་རྣམས་རྟེན་དབང་པོ་དང་ལྷན་ཅིག་འགག་པས་འཆི་འཕོ་རྒྱུ་མེད་པ་ཡིན་ནོ། །

འོན་ཀྱང་འཆི་སྲིད་ཀྱི་སེམས་ལ་ཉིང་མཚམས་སྦྱོར་བའི་སྐབས་དང་མི་འདྲ་བ་ཉོན་མོངས་ཅན་སོགས་གསུམ་ག་ཡོད་སྲིད་དོ། །
དཔྱིས་ཕྱིན་པར་བཤད་དོ། །
དབྱིག་གཉེན་དགེས་པར་གྱུར་ཅིག འདིར་སྨྲས་པ། གཞུང་ལུགས་ཀུན་སྦྱངས་སྔོན་བྱོན་མཁས་པ་འགས། །
གནད་འདི་མ་གཏོགས་གཟིགས་པ་ཧ་རེ་ལོང་། །
བདག་གིས་འདིར་བཤད་སྔོན་མེད་གསང་བའི་གཏམ། །
དབྱིག་གཉེན་མགུར་ནས་གསར་

༼༡༧༨༽
དུ་ཕྱུང་བ་ཡིན། །
སྐྱེས་ཙམ་འདའ་བའི་ཕྱིར་མི་འོང་བ་ཡང་། །
ཉིང་མཚམས་སྦྱོར་ཚེ་ཉོན་མོངས་སེམས་ལྡན་ཡང་། །
ལུས་རྟེན་རྫོགས་པ་སྐྱེས་པའི་དེ་མ་ཐག །ཉོན་མོངས་སྤངས་པའང་སྙིང་གི་ཐིག་ལེར་གཟུང་། །
རྟེན་འབྲེལ་བཅུ་གཉིས་པོ་སོ་སོའི་ངོ་བོ་ནི། ཚེ་གསུམ་གྱི་དབང་དུ་བྱས་ནས་བཤད་ན་འདི་ལྟར་ཡིན་ཏེ། ཚེ་སྔ་མའི་ཉོན་མོངས་པའི་གནས་སྐབས་ཀྱི་ཕུང་པོ་ལྔ་ནི་མ་རིག་པའི་རྟེན་འབྲེལ་དང་། ཚེ་སྔ་མའི་བསོད་ནམས་ལ་སོགས་པའི་ལས་ཀྱི་གནས་སྐབས་ཀྱི་དེ་ལྔ་ནི་འདུ་བྱེད་ཀྱི་རྟེན་འབྲེལ་ཡིན་ཏེ། མ་རིག་ཉོན་མོངས་སྔོན་གནས་སྐབས། །
འདུ་བྱེད་དག་ནི་སྔོན་ལས་ཀྱི། །
ཞེས་པའི་དོན་ནོ། །
དེ་བཞིན་དུ་ཚེ་བར་མར་མངལ་དུ་ཉིང་མཚམས་སྦྱོར་བའི་སྐད་ཅིག་གི་ཕུང་པོ་ལྔ་ནི་རྣམ་ཤེས་ཀྱི་རྟེན་འབྲེལ་དང་། ཉིང་མཚམས་སྦྱར་ཟིན་པ་ཕན་ཆད་ནས་སྐྱེ་མཆེད་དྲུག་དོད་པ་ཚུན་ཆད་ཀྱི་གནས་སྐབས་ཀྱི་དེ་ལྔ་ནི་མིང་གཟུགས་ཀྱི་རྟེན་འབྲེལ་དང་། སྐྱེ་མཆེད་དྲུག་དོད་ནས་ཡུལ་དབང་རྣམ་ཤེས་གསུམ་འདུས་པ་ཚུན་ཆད་ཀྱི་གནས་སྐབས་ཀྱི་དེ་ལྔ་ནི་སྐྱེ་མཆེད་དྲུག་གི་རྟེན་འབྲེལ་དང་། ཡུལ་དབང་རྣམ་ཤེས་གསུམ་འདུས་ནས་བདེ་སྡུག་དང་བཏང་སྙོམས་ཀྱི་རྒྱུ་བ་ཤེས་ཤིང་། ཡོངས་སུ་སྤྱོད་ནུས་པ་ཚུན་ཆད་ཀྱི་གནས་སྐབས་ཀྱི་དེ་ལྔ་ནི་རེག་པའི་རྟེན་འབྲེལ་དང་། ཚོར་བའི་རྒྱུ་བ་ཤེས་ཤིང་སྤྱོད་ནུས་པ་ནས་འཁྲིག་པ་མི་སྤྱོད་ཀྱི་བར་གྱི་དེ་ལྔ་ནི་ཚོར་བའི་རྟེན་འབྲེལ་ཏེ། རྟེན་འབྲེལ་དེ་ལྔ་ལ་ནི་འབྲས་བུའི་རྟེན་འབྲེལ་ཞེས་བྱ། དེ་བཞིན་

༼༡༧༩༽
དུ་འདོད་ཡོན་གྱི་ལོངས་སྤྱོད་དང་འཁྲིག་པ་ལ་ཆགས་པ་ཅན་གྱི་གནས་སྐབས་ཀྱི་དེ་ལྔ་ནི་སྲིད་པའི་རྟེན་འབྲེལ་དང་། ཡུལ་གྱི་ལོངས་སྤྱོད་རྣམས་ཐོབ་པ་བྱ་བའི་ཕྱིར་ཡོངས་སུ་རྒྱུག་པའི་གནས་སྐབས་དེ་ལྔ་ནི་ཉེར་བར་ལེན་པའི་རྟེན་འབྲེལ་ཏེ། སྲེད་ལེན་གྱི་རྟེན་འབྲེལ་དེ་གཉིས་ལ་ཉོན་མོངས་པའི་རྟེན་འབྲེལ་ཞེས་བྱ། རྒྱུག་པ་དེ་སྲིད་དུ་ཡང་སྲིད་ཚེ་ཕྱི་མའི་འབྲས་བུ་འབྱུང་བར་འགྱུར་བའི་ལས་བྱེད་པའི་གནས་སྐབས་ཀྱི་ཕུང་པོ་ལྔ་ནི་སྲིད་པའི་རྟེན་འབྲེལ་ཡིན་ཞིང་། ལས་ཀྱི་རྟེན་འབྲེལ་ཞེས་ཀྱང་བྱ། སྲེད་ལེན་སྲིད་པའི་རྟེན་འབྲེལ་གསུམ་པོ་འདི་ཚེ་ཕྱི་མའི་སྐྱེ་རྒ་གཉིས་ཀྱི་རྒྱུ་ཡིན་པས། རྒྱུའི་རྟེན་འབྲེལ་དུ་བཞག་སྟེ། རྣམ་ཤེས་མཚམས་སྦྱོར་ཕུང་པོ་ཡིན། །
མིང་དང་གཟུགས་ནི་དེ་ཕན་ཆད། །
སྐྱེ་མཆེད་དྲུག་དོད་ཚུན་ཆད་དོ། །
དེ་ནི་གསུམ་འདུས་ཚུན་ཆད་དོ། །
རེག་པ་བདེ་སྡུག་ལ་སོགས་ཀྱི། །
རྒྱུ་ཤེས་ནུས་པ་ཚུན་ཆད་དོ། །
ཚོར་འཁྲིག་ཚུན་ཆད་སྲེད་པ་ནི། །
ལོངས་སྤྱོད་འཁྲིག་པ་ཆགས་ཅན་གྱི། །
ཉེར་བར་ལེན་པ་ལོངས་སྤྱོད་རྣམས། །
ཐོབ་པར་བྱ་ཕྱིར་ཡོངས་རྒྱུག་པ། །
དེ་སྲིད་འབྲས་བུ་འབྱུང་འགྱུར་བའི། །
ལས་བྱེད་དེ་ནི་སྲིད་པ་ཡིན། །
ཞེས་གསུངས་པའི་དོན་ནོ། །
དེ་ལྟར་ཚེ་བར་པར་རྒྱས་པའི་དབང་དུ་བྱས་ནས་རྒྱུ་འབྲས་ཀྱི་རྟེན་འབྲེལ་བརྒྱད་དུ་ཕྱེ་སྟེ། དེས་ཚེ་སྔ་ཕྱི་གཉིས་ལ་ཡང་མཚོན་ནུས་ཏེ། གཉིས་ཀྱི་རྒྱུ་འབྲས་མདོར་བསྡུས་པ། །

བར་མའི་རྗེས་སུ་དཔག་པ་ལས། །
ཞེས་གསུངས་པའི་ཕྱིར། ཡང་དེ་བཞིན་དུ་ལས་

༼༡༨༠༽
དེས་རྒྱུ་བྱས་ནས་ཚེ་ཕྱི་མར་ཡིད་ཀྱི་རྣམ་ཤེས་ཉོན་མོངས་ཅན་ཉིང་མཚམས་སྦྱོར་བའི་གནས་སྐབས་ཀྱི་ཕུང་པོ་ལྔ་ནི་སྐྱེ་བའི་རྟེན་འབྲེལ་ཏེ། ཚེ་བར་པར་རྣམ་ཤེས་ཀྱི་རྟེན་འབྲེལ་དུ་བཞག་པ་དེ་དང་དོན་འདྲ་བ་ཡིན། སྐྱེ་བ་སྔ་ཕྱིའི་ཁྱད་པར་ཡོད་པས་གཅིག་ཏུ་ཁས་མི་ལེན། ཚེ་བར་པར་མིང་གཟུགས་ནས་ཚོར་བར་བཞག་པའི་བར་བཞི་ནི་ཚེ་གསུམ་དུ་ཕྱེ་བའི་གསུམ་པ་འདིར་རྒ་ཤིའི་རྟེན་འབྲེལ་དུ་མིང་འདོགས་ཏེ་རྒ་ཤིའི་རྟེན་འབྲེལ་ལ་རྟེན་འབྲེལ་དེ་བཞི་ཚང་བ་ཡིན་ཏེ། དེ་སྐད་དུ། ཉིང་མཚམས་སྦྱོར་བ་སྐྱེ་བ་ཡིན། །
ཚོར་པའི་བར་ནི་རྒ་ཤི་ཡིན། །
འདི་ནི་གནས་སྐབས་པར་འདོད་ལོ། །
ཞེས་དང་། སྔོན་དང་ཕྱི་མཐའ་བར་དག་ལ། །
རྨོངས་པ་རྣམ་པར་བཟློག་ཕྱིར་རོ། །
ཞེས་གསུངས་སོ། །
རྟེན་འབྲེལ་ཡན་ལག་བཅུ་གཉིས་པོ་དེ་བསྡུ་ན་ཉོན་མོངས་པ་གསུམ་དུ་འདུས་ཏེ། མ་རིག་པ་དང་སྲེད་ལེན་གཉིས། དེ་གསུམ་ནི་ཉོན་མོངས་པའི་ཉོན་མོངས་པ་དང་། འདུ་བྱེད་དང་སྲིད་པ་ནི་ལས་ཀྱི་ཉོན་མོངས་པ་དང་། ལས་ཉོན་གྱི་རྟེན་ནམ་གཞིར་གྱུར་པའི་རྣམ་ཤེས་སོགས་ལྷག་མ་བདུན་ནི་འབྲས་བུའི་ལྡོག་པ་ནས་བསྟན་པའི་སྐྱེ་བའི་ཉོན་མོངས་པའི་རྟེན་འབྲེལ་ཡིན་ཏེ། ཉོན་མོངས་གསུམ་པོ་ལས་གཉིས་སོ། །
བཞི་བདུན་དེ་བཞིན་འབྲས་བུ་ཡིན། །
ཞེས་གསུངས་པའི་ཕྱིར། འདི་ལ་མཁས་པ་མཆོག་གི་གསུང་ལས་རྣམ་ཤེས་སོགས་འབྲས་བུའི་རྟེན་འབྲེལ་བདུན་པོ་གང་རུང་ཡིན་ན། འབྲས་བུའི་རྟེན་འབྲེལ་ཡིན་པས་ཁྱབ་པ་གཞུང་འདིས་བསྟན་གསུངས་པ་གནང་། དེ་ལྟར་ན་མ་རིག་པ་སོགས་རྒྱུའི་རྟེན་འབྲེལ་ལྔ་པོ་གང་རུང་ཡིན་ན། རྣམ་སྨིན་

༼༡༨༡༽
གྱི་རྒྱུ་ཡིན་པས་ཁྱབ་པར་ཐལ། རྣམ་ཤེས་སོགས་འབྲས་བུའི་རྟེན་འབྲེལ་ལ་རྣམ་སྨིན་འབྲས་བུ་ཡིན་པས་ཁྱབ་པ་ཞལ་གྱིས་བཞེས་པའི་ཕྱིར་རོ། །
འདོད་ན། ཚེ་སྔ་མའི་གནས་སྐབས་མ་རིག་པ་དང་འདུ་བྱེད་ཀྱི་ཡན་ལག་ཏུ་གྱུར་པའི་སྲོག་དབང་དང་། རྣམ་སྨིན་སྐྱེས་ཀྱི་ཚོར་བ་བཏང་སྙོམས་ཆོས་ཅན། དེར་ཐལ། དེའི་ཕྱིར། རྟགས་གྲུབ་སྟེ། ཚེ་སྔ་མའི་གནས་སྐབས་ཀྱི་མ་རིག་པ་དང་། འདུ་བྱེད་ཀྱི་རྟེན་འབྲེལ་གྱི་ཡན་ལག་ལ་ཕུང་པོ་ལྔ་ཆར་ཡོད་པའི་ཕྱིར། འདོད་ན། མི་དགེ་བ་དང་དགེ་བ་ཟག་བཅས་གང་རུང་ཡིན་པར་ཐལ། འདོད་པའི་ཕྱིར། ཁྱབ་སྟེ། རྣམ་སྨིན་རྒྱུ་ནི་མི་དགེ་དང་། །
དགེ་བ་ཟག་བཅས་རྣམས་ཁོ་ན། །
ཞེས་གསུངས་པ་འཐད་པའི་ཕྱིར། གོང་དུ་འདོད་མི་ནུས་ཏེ། དེར་གྱུར་པའི་སྲོག་དབང་དང་དེར་གྱུར་པའི་ཚོར་བ་བཏང་སྙོམས་དེ་མ་སྒྲིབ་ལུང་མ་བསྟན་ཡིན་པའི་ཕྱིར་ཏེ། རྣམ་སྨིན་ཡིན་པའི་ཕྱིར། ཡང་རྣམ་ཤེས་ཀྱི་རྟེན་འབྲེལ་སོགས་བདུན་པོ་གང་རུང་ཡིན་ན་ཡང་རྣམ་སྨིན་གྱི་འབྲས་བུ་ཡིན་པས་ཁྱབ་པ་མ་ངེས་ཏེ། སྐྱེ་སྲིད་དུ་ཉིང་མཚམས་སྦྱར་མ་ཐག་པའི་ཡིད་ཀྱི་རྣམ་པར་ཤེས་པ་ཆོས་ཅན། དེར་ཐལ། དེའི་ཕྱིར་ཏེ། རྣམ་ཤེས་ཀྱི་རྟེན་འབྲེལ་ཡིན་པའི་ཕྱིར་ཏེ། རྣམ་ཤེས་མཚམས་སྦྱོར་ཕུང་པོ་ཡིན། །
ཞེས་གསུངས་པའི་ཕྱིར། གོང་དུ་འདོད་ན། དེ་ཆོས་ཅན། མ་སྒྲིབ་ལུང་མ་བསྟན་ཡིན་པར་ཐལ། འདོད་པའི་ཕྱིར། ཁྱབ་སྟེ། རྣམ་སྨིན་ལུང་དུ་མ་བསྟན་ཆོས། །
ཞེས་གསུངས་པ་འཐད་པའི་ཕྱིར། འདོད་ན་དེ་མ་ཡིན་པར་ཐལ། ཉོན་མོངས་

༼༡༨༢༽
ཅན་ཡིན་པའི་ཕྱིར་ཏེ། ཆོས་ཅན་ཡིན་པའི་ཕྱིར། ཁྱབ་སྟེ། སྐྱེ་བའི་སྲིད་པ་ཉོན་མོངས་ཅན། །

ཞེས་དང་། གང་སྤེལ་ལས། གང་གི་ཕྱིར་སྐྱེ་བའི་སེམས་ནི་ཉོན་མོངས་ཅན་ཡིན་ལ། ཞེས་གསུངས་པ་འཐད་པའི་ཕྱིར། དེས་ན་མ་རིག་པ་སོགས་གཙོ་བོ་ལྔ་པོ་རྣམ་སྨིན་གྱི་རྒྱུ་ཡིན་པས་དེ་དག་གི་ཡན་ལག་ཏུ་གྱུར་པའི་རྟེན་འབྲེལ་ལ་རྒྱུའི་རྟེན་འབྲེལ་ཞེས་བཞག་པ་ཡིན་གྱི། འོན་ཀྱང་མ་རིག་པའི་རྟེན་འབྲེལ་སོགས་ལ་རྣམ་སྨིན་གྱི་རྒྱུ་ཡིན་པས་ཁྱབ་པ་ཁས་མི་ལེན། དེ་བཞིན་དུ་རྣམ་ཤེས་སྐྱེ་སྲིད་དུ་ཉིང་མཚམས་སྦྱོར་བ་དང་། མིང་གཟུགས་སོགས་གཙོ་བོ་བདུན་རྣམ་སྨིན་གྱི་འབྲས་བུ་ཡིན་པས་དེ་དག་གི་རྟེན་འབྲེལ་ལ་འབྲས་བུའི་རྟེན་འབྲེལ་དུ་བཞག་པ་ཡིན་གྱི། རྣམ་སྨིན་གྱི་རྟེན་འབྲེལ་སོགས་ལ་རྣམ་སྨིན་གྱི་འབྲས་བུ་ཡིན་པས་ཁྱབ་པ་ཁས་མི་ལེན་པ་ནི་གནད་ཀྱི་དོན་ནོ། །
འོ་ན་སྐྱེ་སྲིད་དུ་ཉིང་མཚམས་སྦྱོར་བའི་རྣམ་ཤེས་དེ་རྣམ་སྨིན་གྱི་འབྲས་བུ་ཡིན་པར་ཐལ། རྣམ་ཤེས་སྐྱེ་སྲིད་དུ་ཉིང་མཚམས་སྦྱོར་བ་དེ་དེ་ཡིན་པའི་ཕྱིར་ཞེ་ན། འདིར་མ་ངེས་ཏེ། སྐྱེ་སྲིད་དུ་ཉིང་མཚམས་སྦྱོར་བ་དེ་སུ་ཡིན་ན་ཡིད་ཀྱི་རྣམ་ཤེས་ལས་འོས་མེད་ཅིང་། དེ་སྐྱེ་སྲིད་དུ་ཉིང་མཚམས་སྦྱོར་བའི་ཚེ་སྦྱོར་བ་པོའི་ཡིད་ཀྱི་རྣམ་ཤེས་ནི་ཉོན་མོངས་ཅན་གྱི་སེམས་ཡིན་པས་དབྱིག་གཉེན་སོགས་མཁས་པའི་དགོངས་པ་ཡིན་ཞིང་། སྦྱོར་བ་པོའི་སེམས་ཉོན་མོངས་ཅན་དེ་གལ་ཏེ་ངན་འགྲོའི་སྐྱེ་སྲིད་དུ་ཉིང་མཚམས་སྦྱར་ན་དེར་སྦྱར་བ་དེ་མི་དགེ་བའི་རྣམ་སྨིན་

༼༡༨༣༽
དང་། ཅི་སྟེ་བདེ་འགྲོའི་སྐྱེ་སྲིད་དུ་ཉིང་མཚམས་སྦྱར་ན་དེ་ལྟར་སྦྱར་བ་དེ་དགེ་བའི་རྣམ་པར་སྨིན་པར་ཡིན་ནོ། །
གཞན་དུ་ན་མི་དགེ་བའི་དབང་གིས་ངན་འགྲོར་ཉིང་མཚམས་སྦྱོར་བའི་སེམས་དེ་ངན་འགྲོའི་རྣམ་སྨིན་གྱི་འབྲས་བུ་ཡིན་པར་ཐལ། སེམས་ཉིད་མི་དགེ་བའི་དབང་གི་ངན་འགྲོར་ཉིང་མཚམས་སྦྱོར་བ་དེ་རྣམ་སྨིན་གྱི་འབྲས་བུ་ཡིན་པའི་ཕྱིར། ཁྱབ་པ་སྟོབས་མཚུངས། རྟགས་གྲུབ་སྟེ། དེ་ངན་འགྲོའི་རྣམ་ཤེས་ཀྱི་རྟེན་འབྲེལ་གྱི་གཙོ་བོ་ཡིན་པའི་ཕྱིར། དེས་ན་གཞུང་ལུགས་ཆེན་པོའི་དོན་འཆད་པའི་ཚེ། ཁ་ཕར་ལྟ་ཚུར་ལྟའི་རྩོད་གཞིའི་ཆོས་ཅན་ལ་ཁྱད་པར་ཆེན་པོ་ཡོད་པས། བར་ཆད་འཇོག་མཚམས་མ་ཤིག་པར་སྤུ་རིས་ཕྱེ་ནས་རྣམ་དབྱེ་མ་འདྲེས་པ་གལ་ཆེ་བ་ཡིན་ནོ། །
ཞེས་ཀྱང་གདམས་སོ། །
འདིར་སྨྲས་པ། གཞུང་དོན་དཀའ་བའི་གནས་ལ་དཔྱོད་པ་ན། །
བློ་གྲོས་ཟབ་དང་གསལ་དང་རྒྱ་ཆེའི་ཕྱིར། །
རྒྱ་མཚོ་ཉི་མ་ནམ་མཁའི་རྗེས་འགྲོ་ཡང་། །
ཁེངས་པ་མ་བྱས་བླུན་པོའི་རྫུ་ལ་བརྟེན། །
གསུམ་པ་སྐྱེས་པ་གནས་པའི་རྐྱེན་ནི། འགྲོ་བ་ཟས་ཀྱིས་གནས་པ་ཡིན། །
ཁམ་གྱི་ཟས་ནི་འདོད་པ་ན། །
སྐྱེ་མཆེད་གསུམ་གྱི་བདག་ཉིད་དོ། །
ཞེས་སོགས་ཀྱི་བསྟན། དེའི་དོན་སྤྱིར་ཟས་ལ་བཞི་སྟེ། ཁམ་གྱི་ཟས་དང་། རེག་པའི་དང་། སེམས་པའི་དང་། རྣམ་པར་ཤེས་པའི་ཟས་སོ། །
དང་པོའི་མཚན་ཉིད་ནི། སྣ་ལྕེ་གསུམ་གང་རུང་གི་དབང་པོས་ཁམ་དུ་བཅད་ནས་ལོངས་སྤྱོད་པར་བྱ་བའི་འདོད་པའི་སས་བསྡུས་ཀྱི་ཕྱིའི་སྐྱེ་མཆེད་དེ་ཡིན་ནོ། །
མཚན་གཞི་ནི། འདོད་པའི་སས་

༼༡༨༤༽
བསྡུས་ཀྱི་དྲི་རོ་རེག་བྱའི་སྐྱེ་མཆེད་གསུམ་ལ་འཇོག་གོ །ཁམས་གོ་མ་ན་ཁམ་ཟས་མེད་དེ། དེ་ན་ཁམ་ཟས་ལ་འདོད་ཆགས་དང་བྲལ་བའི་ཕྱིར། ཟས་ཕྱི་མ་གསུམ་ནི་ཁམས་གསུམ་ཁོ་ན་ཡོད་ཅིང་། དེ་དག་ལ་ཟག་བཅས་ཀྱི་ཟས་ཞེས་བྱ་སྟེ། རེག་པ་སེམས་པ་རྣམ་ཤེས་ནི། །
ཟག་བཅས་ཟས་ཡིན་གསུམ་དག་ན། །
ཞེས་གསུངས་པའི་ཕྱིར། དེ་ཡང་ཁམ་ཟས་ཀྱིས་རྟེན་ལུས་གནས་ཤིང་རྒྱས་པར་ཕན་འདོགས། རེག་པའི་ཟས་ཀྱིས་བརྟེན་པ་སེམས་སེམས་བྱུང་ལ་ཕན་འདོགས། སེམས་བྱུང་སེམས་པའི་ཟས་ཀྱིས་ཡང་སྲིད་གཞན་འཕེན་པར་བྱེད་པ་ལ་ཕན་འདོགས། རྣམ་པར་ཤེས་པའི་ཟས་ཀྱིས་བག་ཆགས་བགོས་པའི་སྒོ་ནས་ཡང་སྲིད་འགྲུབ་པར་བྱེད་པ་ལ་ཕན་འདོགས་པ་ཡིན་ཏེ། གཞུང་ལས། འདི་ལ་གནས་དང་ནི། །

བརྟེན་པ་རྒྱས་པའི་དོན་དུ་གཉིས། །
སྲིད་གཞན་འཕེན་དང་འགྲུབ་པ་ཡི། །
དོན་དུ་གཉིས་ཏེ་གོ་རིམ་བཞིན། །
ཞེས་གསུངས་པའི་ཕྱིར། རེག་པའི་ཟས་འདི་ནི་སེམས་བྱུང་རིགས་པ་ཡིན་ཞིང་། དེའི་ནང་ནས་ཡུལ་ལ་དམིགས་པའི་བདེ་བ་མྱོང་འགྱུར་གྱི་རེག་པ་ཟས་སུ་སོང་བ་ཡིན་པས་མིག་གི་འདུས་ཏེ་རེག་པ་སོགས་དྲུག་ཡོད་དོ། །
སེམས་པའི་ཟས་ནི་ཁམས་གསུམ་དུ་སྐྱེ་བ་འཕེན་བྱེད་ཀྱི་སེམས་པའི་ལས་ཡིན་ཏེ། དོན་ལ་ཡིད་ཀྱི་ལས་སུ་འདུས་སོ། །
རྣམ་ཤེས་ཀྱི་ཟས་ནི་ཉོན་མོངས་ཅན་གྱི་ཡིད་ཀྱི་རྣམ་ཤེས་ཡིན་ཞིང་། མཚན་གཞི་ནི་སྐྱེ་སྲིད་དུ་ཉིང་མཚམས་སྦྱོར་བའི་ཡིད་ཀྱི་རྣམ་ཤེས་ལྟ་བུའོ། །
བཞི་པ་གནས་པ་འཆི་

༼༡༨༥༽
འཕོ་བའི་སེམས་ནི། འཆད་དང་མཚམས་སྦྱོར་འདོད་ཆགས་བྲལ། །
ཉམས་དང་འཆི་འཕོ་སྐྱེ་བ་རྣམས། །
ཡིད་ཀྱི་རྣམ་ཤེས་ཁོ་ནར་འདོད། །
ཅེས་སོགས་ཀྱིས་བསྟན། ཕལ་ཆེར་ནི་གཞུང་དོན་གྱི་སྐབས་སུ་ཤེས་པར་བྱ། འཆི་འཕོ་སྐྱེ་བ་བཏང་སྙོམས་ལ། །
ཞེས་པའི་དོན། འཆི་འཕོ་བའི་སེམས་དང་སྐྱེ་སྲིད་དུ་ཉིང་མཚམས་སྦྱོར་བའི་ཡིད་ཀྱི་རྣམ་ཤེས་དང་མཚུངས་ལྡན་དུ་གྱུར་པའི་ཚོར་བ་དེ་ཚོར་བ་བཏང་སྙོམས་ཁོ་ན་ཡིན་པར་བསྟན། བཏང་སྙོམས་ནི་རྒྱུ་བ་མི་གསལ་བས་འཆི་འཕོ་བ་དང་སྐྱེ་བའི་སེམས་ཀྱི་འཁོར་དུ་རུང་། བདེ་སྡུག་ནི་རྒྱུ་བ་གསལ་བས་སེམས་དེ་གཉིས་ཀྱི་འཁོར་དུ་མི་རུང་བའི་ཕྱིར། ཞེས་བཤད་པ་ཡིན་ནོ། །
དེ་ལ་མཁས་པ་མཆོག་གི་གསུང་ལས་དོགས་སློང་མཛད་པ་ནི་འདི་ལྟར། ངན་འགྲོའི་སྐྱེ་སྲིད་དུ་ཉིང་མཚམས་སྦྱར་མ་ཐག་པའི་གང་ཟག་གི་རྒྱུད་ཀྱི་ཚོར་བ་ཆོས་ཅན། ཚོར་བ་བཏང་སྙོམས་སུ་ཐལ། སྐྱེ་སྲིད་དུ་ཉིང་མཚམས་སྦྱར་མ་ཐག་པའི་གང་ཟག་གི་རྒྱུད་ཀྱི་ཚོར་བ་ཡིན་པའི་ཕྱིར། ཁྱབ་པ། འཆི་འཕོ་སྐྱེ་བ་བཏང་སྙོམས་ལ། །
ཞེས་པ་ལ་སོགས། འདོད་ན། དེ་ཆོས་ཅན། ཁྱོད་ངན་འགྲོའི་འབྲས་བུའི་རྟེན་འབྲེལ་དུ་ཐལ། དེའི་རྣམ་ཤེས་ཀྱི་རྟེན་འབྲེལ་ཡིན་པའི་ཕྱིར། ཁྱབ་པ། བཞི་བདུན་དེ་བཞིན་འབྲས་བུ་ཡིན། །
ཞེས་པས་གྲུབ། རྟགས། རྣམ་ཤེས་མཚམས་སྦྱོར་ཕུང་པོ་ཡིན། །
ཞེས་པ་ལ་སོང་། དེ་འདོད་ན། དེའི་རྒྱུད་ཀྱི་ཚོར་བ་ཆོས་ཅན། མི་དགེ་བའི་རྣམ་སྨིན་གྱི་འབྲས་བུ་ཡིན་པར་ཐལ། ངན་འགྲོའི་འབྲས་བུའི་རྟེན་འབྲེལ་ཡིན་པའི་ཕྱིར། འདོད་མི་ནུས་ཏེ། 

༼༡༨༦༽
ཁྱོད་ཚོར་བ་བཏང་སྙོམས་ཡིན་པའི་ཕྱིར། འདི་ལ་ཁྱབ་པ་ཡོད་དེ། རྣམ་སྨིན་གྱི་འབྲས་བུར་གྱུར་པའི་ཚོར་བ་བཏང་སྙོམས་ཡིན་ན་དགེ་བའི་རྣམ་སྨིན་ཡིན་པས་ཁྱབ་པའི་ཕྱིར་ཏེ། དབང་པོ་བསྟན་པའི་རང་འགྲེལ་ལས་བདེ་བ་དང་ཡིད་བདེ་བ་དང་བཏང་སྙོམས་ཀྱི་དབང་པོ་རྣམས་ནི་དགེ་བའི་རྣམ་པར་སྨིན་པར་ཡིན་ནོ། །
ཞེས་དང་། དེའི་ཐད་ཀྱང་གང་སྤེལ་ལས། གང་གི་ཚེ་རྣམ་པར་སྨིན་པ་ལས་སྐྱེས་པ་བདེ་བ་དང་ཡིད་བདེ་བ་དང་བཏང་སྙོམས་དང་མཚུངས་པར་ལྡན་པར་གྱུར་པ་དེའི་ཚེ་དེ་དགེ་བའི་ཡིན་ནོ། །
ཞེས་གསུངས་པའི་ཕྱིར། ཞེས་གསུངས་པ་སྣང་། དོགས་པ་དེའི་ལན་ནི་སྐྱེ་སྲིད་དུ་ཉིང་མཚམས་སྦྱར་མ་ཐག་པའི་ཚོར་བ་དེ་བཏང་སྙོམས་ཡིན་པ་རྩ་བའི་དགོངས་པ་དང་། རྣམ་སྨིན་སྐྱེས་སུ་གྱུར་པའི་ཚོར་བ་བདེ་བ་ཡིད་བདེ་བཏང་སྙོམས་དང་གསུམ་གང་རུང་ཡིན་ན། དགེ་བའི་རྣམ་སྨིན་ཡིན་པས་ཁྱབ་པ་ཡང་འགྲེལ་པ་དང་འགྲེལ་བཤད་ཀྱི་དགོངས་པ་ཡིན་མོད། དོན་གྱི་སྙིང་པོ་ནི། མི་དགེ་བའི་རྣམ་སྨིན་གྱི་འབྲས་བུ་ཡིན་པར་ཐལ། ངན་འགྲོའི་འབྲས་བུའི་རྟེན་འབྲེལ་ཡིན་པའི་ཕྱིར། ཞེས་པ་འདི་ལ་ཁྱབ་པ་མ་བྱུང་སྟེ། འབྲས་བུའི་རྟེན་འབྲེལ་ཡིན་ན་རྣམ་སྨིན་གྱི་འབྲས་བུ་ཡིན་པས་མ་ཁྱབ་པ་སྔར་བཤད་ཟིན་པ་དེས་རྟོགས་ནུས་པ་ཡིན་ནོ། །

ཡང་། རྩེ་གཅིག་སེམས་མེད་ལ་དེ་མེད། །
ཅེས་པའི་དོན་མཉམ་གཞག་རྩེ་གཅིག་ལ་གནས་པ་དང་། འདུ་ཤེས་མེད་པ་སོགས་སེམས་མེད་གསུམ་ལ་གནས་པའི་ངང་ནས་ལས་ཉོན་གྱི་འཆི་འཕོ་བྱེད་པ་ཡང་མེད། དེའི་ངང་ནས་ལས་ཉོན་གྱི་

༼༡༨༧༽
སྐྱེ་བ་ལེན་པ་ཡང་མེད་ཅེས་བཤད་ལ། དེ་ལ་དོགས་སློང་ནི་འདི་ལྟར། འདོད་པ་ནས་བསམ་གཏན་དང་པོར་འཆི་འཕོ་བཞིན་པའི་གང་ཟག་དེའི་རྒྱུད་ལ་བསམ་གཏན་དང་པོ་འགྲུབ་བྱེད་ཀྱི་མི་གཡོ་བའི་སྲིད་པའི་རྟེན་འབྲེལ་གཅིག་ཡོད་པར་ཐལ། དེ་བསམ་གཏན་དང་པོར་སྐྱེ་བ་ལེན་ཁ་མ་ཡིན་པའི་ཕྱིར། འདོད་ན། དེའི་རྒྱུད་ཀྱི་བསམ་གཏན་དང་པོའི་སྲིད་པའི་རྟེན་འབྲེལ་ཆོས་ཅན། མཉམ་གཞག་ཡིན་པར་ཐལ། ཁམས་གོང་གི་སྲིད་པའི་རྟེན་འབྲེལ་ཡིན་པའི་ཕྱིར། ཁྱབ་པ་ནི་ཆོས་མངོན་པའི་སྤྱི་སྐད་ཡིན། དེ་ལ་འདོད་ན། འདོད་པ་ནས་བསམ་གཏན་དང་པོར་འཆི་འཕོ་བཞིན་པའི་གང་ཟག་ཆོས་ཅན། ཁྱོད་སྐལ་པ་མི་མཉམ་པའི་སེམས་ཀྱིས་འཆི་འཕོ་བའི་གང་ཟག་ཡིན་པར་ཐལ། ཁྱོད་འཆི་འཕོ་བྱེད་བཞིན་པའི་འདོད་ཁམས་པའི་གང་ཟག་གང་ཞིག ཁྱོད་ཀྱི་རྒྱུད་ཀྱི་འཆི་སེམས་དེ་བསམ་གཏན་གྱི་ས་པའི་ཤེས་པ་ཡིན་པའི་ཕྱིར། འདོད་མི་ནུས་ཏེ། མཉམ་གཞག་ལ་གནས་ཏེ་འཆི་བ་མེད་པའི་ཤེས་བྱེད་དུ། རང་འགྲེལ་ལས། སྐལ་པ་མི་མཉམ་པའི་ས་པ་ཡིན་པའི་ཕྱིར་དང་། མངོན་པར་འདུ་བྱེད་པ་ལས་བྱུང་བ་ཉིད་ཡིན་པའི་ཕྱིར་དང་། ཕན་འདོགས་པར་བྱེད་པ་ཉིད་ཡིན་པའི་ཕྱིར། མཉམ་པར་བཞག་པའི་སེམས་ལ་འཆི་འཕོ་བའམ་སྐྱེ་བ་མེད་དོ། །
ཞེས་གསུངས་ཤིང་། དེའི་དོན་ནི་འདོད་པ་ཁམས་པ་ནི་མཉམ་གཞག་ལ་གནས་ཏེ་འཆི་བ་མེད་དེ། མཉམ་གཞག་ནི་གོང་མའི་ས་པ་ཡིན་པས་སྐལ་པ་མི་མཉམ་པའི་ཕྱིར། ཁམས་གོང་མར་མཉམ་གཞག་ལ་གནས་

༼༡༨༨༽
ཏེ་འཆི་བ་མེད་དེ། མཉམ་གཞག་ནི་མངོན་པར་འདུ་བྱེད་པའི་སྦྱོར་བ་ལས་བྱུང་བ་དང་། ཕན་འདོགས་པར་བྱེད་པ་ཡིན་ལ། འཆི་སེམས་ནི་དེ་དག་ལས་ཟློག་པ་ཡིན་པའི་ཕྱིར། ཞེས་བསྟན་ཏེ། དེའི་ཐད་ཀྱི་འགྲེལ་བཤད་གང་སྤེལ་ལས་ཀྱང་དེ་ལྟར་དུ་རྒྱས་པར་བཤད་པ་ཡིན་ཞེས་གསུངས་པ་སྣང་། དེའི་ལན་ནི། འདོད་པ་ནི་བསམ་གཏན་དང་པོར་སྐྱེ་བ་ལེན་པའི་རྒྱུ་ནི་འདོད་པའི་རྟེན་ལས་བསམ་གཏན་དང་པོའི་ཏིང་ངེ་འཛིན་སྒོམ་ཞིང་། དེའི་སྙོམས་འཇུག་རྒྱུད་ལ་སྐྱེས་པའི་སེམས་པའི་ལས་དེ་ཡིན་ཏེ། དེས་བསམ་གཏན་དང་པོ་ཉིད་དུ་འཕེན་པར་བྱེད་ཅིང་ས་གཞན་དུ་མི་གཡོ་བས་ན་དེ་ལས་མི་གཡོ་བའི་ལས་ཞེས་ཀྱང་བྱ་ཞིང་། དེ་ག་བསམ་གཏན་དང་པོར་སྐྱེ་བའི་རྒྱུར་གྱུར་པའི་སྲིད་པའི་རྟེན་འབྲེལ་ཡང་ཡིན། ལས་དེ་ནི་ནམ་བསགས་ན་འདོད་པ་ནས་འཆི་འཕོ་བའི་སྔ་རོལ་དུ་བསགས་ཟིན་པས་འདོད་པ་ནས་བསམས་གཏན་དང་པོར་འཆི་འཕོ་བའི་ཚེ་མཉམ་གཞག་ལ་གནས་མི་དགོས། དེའི་ཚེ་མཉམ་པར་མ་བཞག་པའི་ས་ཡིན། དེ་ལྟར་ན་འདོད་པ་ནས་བསམ་གཏན་དང་པོར་འཆི་འཕོ་བཞིན་པ་དེའི་རྒྱུད་ལ་བསམ་གཏན་དང་པོ་འཕེན་བྱེད་དམ་འགྲུབ་བྱེད་ཀྱི་སྲིད་པའི་རྟེན་འབྲེལ་མངོན་གྱུར་དུ་མེད་ཀྱང་། སྔར་ནས་རྟེན་འབྲེལ་དེ་གྲུབ་ཟིན་པས་དེ་བསམ་གཏན་དང་པོར་སྐྱེ་བ་མངོན་དུ་གྱུར་ཏེ། དཔེར་ན་ལས་བསགས་པ་འབྲས་བུ་སྨིན་པ་ལ་མཐུ་དང་ལྡན་པ་བཞིན་ནོ། །
དོན་སྙིང་པོ་ནི་གོང་གི་ཐལ་བ་དང་པོ་དེ་ལ་ཁྱབ་པ་མ་བྱུང་བའི་ལན་བཏབ་པས་ཆོག་པ་ཡིན་ནོ། །
མདོར་ན་ལས་གང་དང་གང་བསགས་

༼༡༨༩༽
པའི་འབྲས་བུ་སྨིན་ཁ་མ་དེའི་རྒྱུད་ལ་ལས་དེའི་འབྲས་བུ་མྱོང་འགྱུར་གྱི་ནུས་པ་ཆུད་མི་ཟ་བ་ཡོད་པ་ཡིན་གྱི་ལས་རང་གི་ངོ་བོ་སྔར་ནས་འགགས་ཟིན་པས་མངོན་གྱུར་དུ་མེད་པ་གཞུང་ལུགས་ཆེན་པོ་དག་གི་སྤྱི་སྐད་ཡིན་ཏེ། མདོ་སྡེ་ལས་བརྒྱ་པ་ལས། ལུས་ཅན་དག་གི་ལས་རྣམས་ནི། །

བསྐལ་པ་བརྒྱར་ཡང་ཆུད་མི་ཟ། །
ཚོགས་ཤིང་དུས་ལ་འབབ་པ་ན། །
འབྲས་བུ་ཉིད་དུ་སྨིན་པར་འགྱུར། །
ཞེས་གསུངས་སོ། །
ལྔ་པ་སེམས་ཅན་གྱི་ཚོགས་གསུམ་དུ་བསྡུ་བ་ནི། འཕགས་དང་མཚམས་མེད་བྱེད་པ་དག །ཡང་དག་ལོག་པ་ཉིད་དུ་ངེས། །
ཞེས་པས་བསྟན།།  ༈  །།གཉིས་པ་སྣོད་གྱི་འཇིག་རྟེན་བཤད་པ་ནི། དེ་ལ་སྣོད་ཀྱི་འཇིག་རྟེན་གྱི། །
གནས་པར་འདོད་པའི་འོག་དག་གི །རླུང་གི་དཀྱིལ་འཁོར་རྔམས་སུ་ནི། །
ཞེས་སོགས་ཀྱིས་བསྟན། །
དེ་ཡང་འཇིག་རྟེན་འདི་ཆགས་པའི་སྔ་ལྟས་སུ་སེམས་ཅན་སྤྱི་མཐུན་གྱི་ལས་མཐུན་ལས་ནམ་མཁའ་སྟོང་པ་ལ་དང་པོ་རླུང་འཇམ་བུ་ལངས་པ་ཡུན་རིང་པོ་སོང་བ་ལས་འོག་གཞི་རླུང་གི་དཀྱིལ་འཁོར་རྔམས་སུ་དཔག་ཚད་ས་ཡ་གཅིག་དང་དྲུག་འབུམ་རྒྱར་གྲངས་མེད་པ་ཚན་པོ་ཆེའི་རྡོ་རྗེས་ཀྱང་གཞིག་པ་མི་ནུས་པ་སྲ་ཞིང་བརྟན་པར་ཆགས་པ་བཞེད། དེ་ལྟ་བུའི་རླུང་གི་དཀྱིལ་འཁོར་འདི་ནི་ངོ་བོ་རྡུལ་རྫས་བརྒྱད་འདུས་ཀྱི་གོང་བུ་ཡིན་པ་ལ་རླུང་གི་རང་བཞིན་གཙོ་བོར་གྱུར་པས་ན་ས་ཆུ་མེ་རླུང་གི་ནང་ནས་རླུང་དུ་བཞེད། རླུང་གི་ཁམས་ནི་མ་ཡིན་ཏེ། དེ་ཡང་ཞིང་གཡོ་བ་མ་ཡིན་པའི་ཕྱིར་ཏེ། དེ་སྲ་ཞིང་འཐས་པ་ཡིན་པའི་

༼༡༩༠༽
ཕྱིར། དེ་ལྟར་ན་ཡང་སའི་ཁམས་ནི་མ་ཡིན་ཏེ། འབྱུང་བ་མ་ཡིན་པའི་ཕྱིར། འོ་ན་ཅི་ཞེ་ན་འདི་ནི་འབྱུང་གྱུར་ཡིན་ཏེ། དཔེར་ན་ཆུ་འཁྱག་པ་དང་། ཁྲོ་ཆུ་ཁོལ་མའི་ཆུ་ལྟ་བུ་རིམ་བཞིན་སྲ་ཞིང་བརྟེན་པ་དང་། ཚ་ཞིང་སྲེག་པ་ཡིན་ཡང་འབྱུང་བ་མ་ཡིན་པར་འབྱུང་གྱུར་དུ་འཇོག་པ་བཞིན་ཏེ། འདི་འདྲའི་རིགས་ཅན་མང་དུ་ཡོད་དོ། །
རླུང་གི་དཀྱིལ་འཁོར་དེའི་སྟེང་དུ་གསེར་གྱི་སྙིང་པོ་ཅན་གྱི་སྤྲིན་ལས་ཆར་ཆེན་པོ་བབས་པས་ཆུའི་དཀྱིལ་འཁོར་ཆགས། ཆུ་འདི་ཕྱིར་མི་འཕོ་བའི་རྒྱུ་ནི་རླུང་སྲ་ཞིང་བརྟན་པས་ཆུའི་ལོགས་ཐམས་ཅད་བསྐོར་བས་ཕྱིར་མི་ལྟུང་བ་ཡིན། རྣམ་བཤད་ཁ་གཅིག་ལས། ཟས་མ་བཞུ་བ་ལོངས་ཀར་མི་ལྷུང་བ་བཞིན་གནས་པ་ཡང་བཤད་དོ། །
ཆུ་དེ་རླུང་གིས་བསྲུབས་པ་ལས་ཞོ་ལ་དཀྲིགས་མ་ཆགས་པ་ལྟར་དབང་ཆེན་གསེར་གྱི་ས་གཞི་ཆགས་ཏེ་སའི་དཀྱིལ་འཁོར་རོ། །
ཡང་སེམས་ཅན་སྤྱི་མཐུན་གྱི་ལས་ཀྱིས་སྟེང་གི་ནམ་མཁའ་ལ་ཁམས་སྣ་ཚོགས་པའི་སྙིང་པོ་ཅན་གྱི་སྤྲིན་འཁྲིགས་པ་ལས་ལོ་གྲངས་དུ་མར་ཆར་གྱི་རྒྱུན་གཉའ་ཤིང་ཙམ་བབ་པ་ལས་གསེར་གྱི་ས་གཞིའི་སྟེང་དུ་ཆུ་དཔངས་སུ་དཔག་ཚད་བརྒྱད་ཁྲི་ཡོད་པ་ཞིག་བྱུང་། དེའི་ནང་ནས་ཡར་པདྨ་སྟོང་བྱུང་པ་ལ་གནས་གཙང་མའི་ལྷ་རྣམས་ཀྱིས་ཅིའི་ལྟས་ཡིན་བརྟགས་པས། ད་ལན་བསྐལ་པ་ཆགས་པ་འདིའི་གནས་པ་ལ་སངས་རྒྱས་སྟོང་འབྱུང་བའི་མཚན་མ་ཡིན་པར་ཤེས་ཏེ། ཨེ་མ་ཧོ་བསྐལ་པ་འདི་ནི་བཟང་པོའོ་ཞེས་བསྒྲགས་པར་མདོ་སྡེ་སྙིང་རྗེ་པད་

༼༡༩༡༽
དཀར་ལས་བཤད། ཁ་ཅིག་པདྨ་སྟོང་བྱུང་བའི་ཆུ་འདི་བསྐལ་པ་ཆུས་གཞིག་པའི་སྐབས་ཀྱི་ཆུ་དེ་ཡིན་པར་འདོད་པ་ནི་འབྲེལ་ཡེ་མ་ཆགས་ཏེ། བསྐལ་པ་བཟང་པོ་འདི་ལས་སངས་རྒྱས་སྟོང་འབྱུང་བའི་ལྟས་སུ་གྱུར་པའི་པདྨ་སྟོང་བྱུང་བ་དེ་བསྐལ་པ་ཆགས་ཡོད་པའི་དུས་སུ་འབྲེལ་ཆགས་ཀྱི། འཇིག་པའི་སྐབས་སུ་དེས་འབྱུང་དོན་མེད་པའི་ཕྱིར་རོ། །
ཁྱད་པར་ཆུས་འཇིག་པའི་ཚེ་བསམ་གཏན་གཉིས་པ་མན་ཆད་ལན་ཚ་ཆུར་བཅུག་པ་བཞིན་དུ་ཞུ་ནས་སྣོད་ཀྱི་ཆ་ཤེས་ཙམ་ཡང་མ་ལུས་པར་བྱེད་པ་ཡིན་ནོ། །
གཞན་དུ་ན་བསྐལ་པ་འདི་ཆུས་ཞིག་བའི་རྗེས་སུ་ཆགས་པའི་བསྐལ་པ་ཡིན་པར་ཐལ་བ་སོགས་སྐྱོན་མང་དུ་འབྱུང་བས་ཡི་གེ་མ་དག་པ་ལ་ཡིད་བརྟེན་མི་བྱའོ། །

ས་གཞིའི་སྟེང་གི་ཆུ་དེ་ལོ་གྲངས་དུ་མར་རླུང་གིས་བསྲུབས་པ་ལས་དྭངས་མ་རྣམས་ནི་རི་རབ་དང་གསེར་གྱི་རི་མདུན་དང་རོལ་མཚོ་རྣམས་སུ་གྱུར་ཏེ་དེ་དག་ཆགས། ཁམས་སྙིགས་པ་རྣམས་ལས་གླིང་བཞི་གླིང་ཕྲན་བརྒྱད་ཀྱི་གནས་དང་། ཕྱིའི་ལྕགས་རི་དང་། ཕྱིའི་རྒྱ་མཚོ་ཆེན་པོ་རྣམས་བྱུང་སྟེ། དེ་ལྟར་འོག་གཞིའི་རླུང་ནས་རི་རབ་གྱི་རྩེ་མོའི་བར་ནི་མས་ནས་རིམ་བཞིན་ཆགས། དེའི་ཚེ་བསམ་གཏན་དང་པོའི་གནས་ནས་འཐབ་བྲལ་བའི་ལྷའི་གཞལ་མེད་ཁང་གི་བར་ནི་ཡས་ནས་རིམ་བཞིན་དུ་ཆགས་པར་ཀུན་མཁྱེན་བླ་མས་ངོ་མཚར་གསུམ་ལྡན་ལས་བཤད། དེ་ལྟ་བུའི་སྣོད་ཆགས་པ་ལ་བར་བསྐལ་གཅིག་གིས་ཡུན་ཚད་སོང་། བཅུད་ཆགས་པ་

༼༡༩༢༽
ནི་ད་ལྟའི་བསྐལ་པ་འདི་སྔ་རོལ་གྱི་བསྐལ་པ་མེས་ཞིག་པའི་རྗེས་སུ་ཆགས་པར་མདོ་ལས་བཤད་པས་བསམ་གཏན་དང་པོ་ནས་ཆགས་པ་ཡིན་ཞེས་ཀུན་མཁྱེན་བླ་མ་བཞེད་དོ། །
དེ་ཡང་བསམ་གཏན་གཉིས་པའི་འོད་གསལ་གྱི་ལྷ་གཅིག་ཤི་འཕོས་ནས་ཚངས་ཆེན་དུ་སྐྱེས་ཏེ། དེ་ནས་བསམ་གཏན་དང་པོའི་ལྷ་རྣམས་རིམ་པས་བྱུང་། དེ་བཞིན་དུ་འོད་གསལ་ནས་འདོད་ལྷ་དང་། བྱང་དང་། ནུབ་དང་། ཤར་དང་། གླིང་འདིའི་མི་རྣམས་རིམ་གྱིས་བྱུང་བར་བཤད། བསྐལ་པ་དང་པོའི་མི་དེ་རྣམས་ཚེ་ལོ་དཔག་དུ་མེད་པ་ཐུབ་ཅིང་རང་གི་ལུས་ཀྱི་འོད་ཀྱིས་སྣང་བར་བྱེད། ནམ་མཁའ་ལ་འགྲོ་བའི་རྫུ་འཕྲུལ་དང་ལྡན། ཟས་སུ་དགའ་བ་ལ་ལོངས་སྤྱོད་ཅིང་ཁམས་ཟས་ལ་ལོངས་མི་སྤྱོད་པས་འོག་གི་ལམ་གཉིས་ཀྱང་མ་དོད་ཅིང་། སེམས་ཅན་ཞེས་པ་ལས་ཕོ་མོའི་ཐ་སྙད་མེད་དེ། དེ་ནས་རིམ་གྱིས་རོ་ལ་ཆགས་པ་སོགས་ཀྱི་ཉེས་དམིགས་ཀྱིས་ཕོ་མོའི་དབང་པོ་སོགས་དོད་དེ་མི་ཚངས་པར་སྤྱོད་པ་བྱུང་། དེ་ནས་མཐར་ཞིང་བཏབ་ཅིང་དཔོན་བསྐོས། རྐུན་མ་བྱུང་བ་ལས་སྲོག་གཅོད་པ་སོགས་མི་དགེ་བའི་ལས་ལ་བརྟེན་ནས་ཡི་དྭགས་དང་དུད་འགྲོ་དང་། དམྱལ་པ་རྣམས་བྱུང་སྟེ། མཐར་མནར་མེད་པས་སེམས་ཅན་གཅིག་གསར་དུ་སྐྱེས་པ་དང་ཆགས་བསྐལ་རྫོགས་ཏེ་བཅུད་ཆགས་པ་ལ་བར་བསྐལ་བཅུ་དགུའི་ཡུན་ཚད་དོ། །
དེ་སྐད་དུ། ཆགས་པ་དང་པོའི་རླུང་ནས་ནི། །
དམྱལ་བའི་སྲིད་པའི་བར་དུ་འོ། །
ཞེས་བཤད་དོ། །
དེ་ནས་ཚེ་ལོ་དཔག་

༼༡༩༣༽
མེད་ནས་འགྲིབ་པའི་མགོ་བརྩམས་པ་ནས་གནས་བསྐལ་དུ་འཇོག དེ་ཡང་ཚེ་ལོ་བརྒྱད་ཁྲི་པ་ལ་སངས་རྒྱས་འཁོར་བ་འཇིག་འཇིག་རྟེན་དུ་བྱོན། དེའི་དུས་ལ་རྫོགས་ལྡན་ཞེས་བྱ་སྟེ། ཚེ་དང་ལོངས་སྤྱོད་སོགས་ལྔ་ཆར་མ་སྙིགས་པར་ཕུན་སུམ་ཚོགས་པ་དང་ལྡན་པ་ཡིན། བཞི་ཁྲི་པ་ལ་གསེར་ཐུབ་བྱོན། དུས་དེ་ལ་གསུམ་ལྡན་ཞེས་བྱ་སྟེ། སེམས་ཅན་སོགས་གཞན་གསུམ་མ་སྙིགས་ཤིང་ཚེ་དང་ལོངས་སྤྱོད་ཅུང་ཟད་སྙིགས་པས་ན་གསུམ་ལྡན་དུ་བཞག དེ་ནས་ཉི་ཁྲི་པ་ལ་འོད་སྲུང་བྱོན། དེའི་དུས་སུ་ལོངས་སྤྱོད་སོགས་གཞན་གསུམ་སྙིགས་ཀྱང་སེམས་ཅན་དང་ཉོན་མོངས་པ་སྙིགས་མར་མ་སོང་བས་གཉིས་ལྡན་ཞེས་བྱ། རྩོད་དུས་ཚེ་ལོ་བརྒྱ་པ་སྙིགས་མ་ལྔ་བདོ་བའི་དུས་སུ། འོ་སྐོལ་གྱི་སྟོན་པ་བཀའ་དྲིན་ཅན་ཐུབ་པའི་དབང་པོ་བྱོན། དུས་འདིར་ཚེ་དང་ལོངས་སྤྱོད་ལྟ་བ་གསུམ་དུ་མ་ཟད་སེམས་ཅན་རྣམས་ཀྱི་རྒྱུད་ངོ་ཚ་མེད་པ་དང་ཁྲེལ་མེད་པ་ཤས་ཆེན་པོས་གང་བ་མང་བས་ན་སེམས་ཅན་ནི་དུས་སྙིགས་པ་ཡིན། ཉོན་མོངས་པ་རྣམས་ཀྱང་རགས་ཤིང་གདུག་རྩུབ་ཆེ་བས་ཉོན་མོངས་པ་ཡང་སྙིགས་མ་དང་ལྡན་པར་གྱུར་ཏེ་སྙིགས་པ་ལྔའི་དུས་ཞེས་བྱ། སྔར་སྨོས་པ་ལྟར་ཚེ་ལོ་དཔག་མེད་འགྲིབ་པ་ནས་བཟུང་ཚེ་ལོ་བཅུ་པའི་བར་ཡན་ལག་གནས་བསྐལ་དང་པོ་ཡ་ཐོག་རིང་མོ་ཞེས་བྱ་སྟེ། བར་གྱི་བསྐལ་པ་དཔག་མེད་ནས། །

ཚེ་ལོ་བཅུ་བའི་བར་དུ་འོ། །
ཞེས་བཤད་དོ། །
ཚེ་ལོ་བཅུ་པའི་དུས་དེར་བྱམས་པའི་སྤྲུལ་པ་ཁྲུ་གང་པའི་ཚད་ཅིག་བྱུང་ནས་དགེ་བའི་ལམ་བསྟེན་ནས་རིམ་གྱིས་བརྒྱད་ཁྲི་

༼༡༩༤༽
པའི་བར་དུ་ཡར་འཕེལ་ཏེ། དེ་ནས་འགྲིབ་པར་བརྩམས་པ་ན་བྱམས་མགོན་རང་བྱོན། དེ་ནས་ཚེ་ལོ་བཅུ་པར་གྱུར་པའི་བར་གྱི་ཡར་འཕེལ་མར་འགྲིབ་གཉིས་བསྡོམས་པ་ལ་ཁུག་པ་ཞེས་བྱ་སྟེ། ཁུག་པ་བཅོ་བརྒྱད་ཡོད་དོ། །
ཁུག་པ་རྣམས་ཀྱི་མར་འགྲིབ་ལ་བྱམས་པ་ལ་སོགས་པའི་བསྐལ་བཟང་གི་སངས་རྒྱས་ལྷག་མ་ཀུན་བྱོན་པ་ཡིན་ཏེ། མར་ནི་འགྲིབ་ཡི། །
བརྒྱ་ཡི་བར་ལ་དེ་དག་འབྱུང་། །
ཞེས་གསུངས་པའི་ཕྱིར། ཁུག་པ་རྣམས་སོང་ནས་ཚེ་ལོ་བཅུ་པ་ནས་བརྒྱད་ཁྲི་བའི་བར་དུ་དལ་གྱིས་འཕེལ་བ་དེ་ལ་མ་ཐོག་རིང་མོ་ཞེས་ཟེར་ཏེ། བར་བསྐལ་གཅིག ཀུན་བསྡོམས་པས་གནས་པ་ལ་བར་བསྐལ་ཉི་ཤུ་ཡོད་དེ། བར་གྱི་བསྐལ་པ་དཔག་མེད་ནས། །
ཚེ་ལོ་བཅུ་པའི་བར་དུ་འོ། །
དེ་ནས་ཡར་སྐྱེ་མར་འགྲིབ་པའི། །
བསྐལ་པ་གཞན་ནི་བཅོ་བརྒྱད་དོ། །
ཡར་སྐྱེ་བ་ནི་གཅིག་ཡིན་ཏེ། དེ་དག་ཚེ་ནི་བརྒྱད་ཁྲིའི་བར། །
དེ་ལྟར་འཇིག་རྟེན་ཆགས་པ་འདི། །
བར་གྱི་བསྐལ་བ་ཉིད་ཤུར་གནས། །
ཞེས་གསུངས་པའི་ཕྱིར། །
འདིར་དཔྱོད་ལྡན་ལ་དོགས་པ་བཀོད་ན། རླུང་ནས་མནར་མེད་དམྱལ་བ་ཆགས་པའི་བར། །
ཆགས་བསྐལ་ཡིན་ན་གནས་བསྐལ་དང་པོའི་མགོ །དཔག་མེད་འགྲིབ་པ་ཙམ་ནས་བཤད་མིན་ནམ། །
ཡང་ན་དེ་ཚེ་མནར་མེད་གྲུབ་ཡིན་ནམ། །
གཟུགས་ཁམས་ཀྱི་ལྷ་རྣམས་ཀྱི་ཚེ་ཚད་ནི་བསམ་གཏན་བཞི་པ་ན་མེ་ཆུ་རླུང་གསུམ་གྱི་འཇིགས་པ་མེད་པས་སྤྲིན་མེད་པ་ལྟ་བུའི་ཚེ་ཚད་ཀྱང་དགེ་རྒྱས་པའི་ཚེ་ཚད་ཉིས་འགྱུར་ཐུབ་པ་ཡིན་ཏེ། བསྐལ་ཆེན་དྲུག་ཅུ་རེ་བཞི་ཚར་

༼༡༩༥༽
གཉིས་ཐུབ། དེའི་གོང་མ་རྣམས་ཉིས་འགྱུར་ཉིས་འགྱུར་དུ་འཕེལ་བ་ཡིན། བསམ་གཏན་གསུམ་པ་མན་ཆད་རླུང་གིས་འཇིག་པའི་ཚེ་ན་གཞིག་འགྲོ་བས་གསུམ་པ་བསྐལ་ཆེན་དྲུག་ཅུ་རེ་བཞི་ཐུབ་པར་བཤད། ཞིབ་ཏུ་བརྩིས་ན་བསྐལ་ཆེན་དྲུག་ཅུ་རེ་གསུམ་དང་བར་བསྐལ་ལྔ་བཅུ་ང་བརྒྱད་ཐུབ་སྟེ། སྣོད་ཆགས་འཇིག་གི་བར་བསྐལ་གཉིས་དང་། སྟོང་པའི་བར་བསྐལ་ཉི་ཤུ་དེའི་ཚེ་ཚད་དུ་མི་རུང་བས་སོ། །
བསམ་གཏན་གཉིས་པོ་འོད་གསལ་བས་ཀྱང་རགས་རྩིས་ལ་བསྐལ་ཆེན་བརྒྱད་ཐུབ་པར་བཞེད་ཀྱང་། ཞིབ་ཏུ་རྩིས་ན་བསྐལ་ཆེན་བདུན་དང་། བར་བསྐལ་ང་བརྒྱད་ཐུབ་སྟེ། རྒྱུ་མཚན་སྔ་མ་ལྟར་རོ། །
ཚངས་ཆེན་པས་ཀྱང་སྣོད་ཆགས་འཇིག་གི་བར་བསྐལ་གཉིས། དེའི་ཚེ་ཚད་དུ་མི་རུང་བས་བར་བསྐལ་ལྔ་བཅུ་ང་བརྒྱད་ཐུབ། དྲུག་ཅུ་ཐུབ་པར་བཤད་པ་ནི་རགས་རྩིས་ཡིན་ཏེ། དོན་འདི་དག་ནི་རོང་ཊཱིཀ་ཏུ་བཤད་དོ། །
ད་ལྟ་བསྐལ་པ་གནས་པའི་དུས་འདི་ནི་བར་བསྐལ་ཉི་ཤུའི་ནང་ནས་ཡ་ཐོག་རིང་མོ་ཡིན་པས་ད་རུང་གནས་པ་ལ་འདིའི་འཕྲོ་རྣམས་དང་། ཁུག་པ་སོགས་བར་བསྐལ་གཞན་ཡང་བཅུ་དགུ་ཡོད་དེ། ཡ་ཐོག་དང་མ་ཐོག་གཉིས་དལ་གྱིས་འགྲོ་ལ། ཁུག་པ་རྣམས་མགྱོགས་པར་འགྲོ་བས་ཉི་ཤུ་པོ་ཀུན་ཀྱང་ཡུན་ཚོད་མཉམ་པར་གང་སྤེལ་ལས་བཤད་དོ། །
གོང་དུ་བཤད་པ། དེ་ལྟར་གླིང་བཞི་པའི་འཇིག་རྟེན་གྱི་ཁམས་འདིའི་འོག་གཞིའི་རླུང་སོགས་གྲུབ་པ་ན་དེ་དང་དུས་མཉམ་དུ་འདབས་འབྱོར་བར་སྟོང་གསུམ་གྱི་སྟོང་ཆེན་པོའི་ནང་ཚན་གྱི་གླིང་བཞི་པའི་

༼༡༩༦༽
འཇིག་རྟེན་གྱི་ཁམས་མཐའ་ཡས་པའི་འོག་གཞིའི་རླུང་སོགས་ཀྱང་གྲུབ། དེ་ནས་དེ་དག་གི་སྟེང་དུ་སྟོང་གསུམ་གྱི་སྟོང་ཆེན་པོའི་ནང་ཚན་གྱི་གླིང་བཞི་པའི་འཇིག་རྟེན་གྱི་ཁམས་སོ་སོ་ནས། བསམ་གཏན་དང་པོའི་སོ་སོའི་བར་དེ་དག་ཀུན་གནས་པ་ནི་འཇིག་པའི་ཚེ་ནའང་མཉམ་དུ་འཇིག་ཅིང་། ཆགས་པའི་ཚེ་ནའང་མཉམ་དུ་འབྱུང་བ་ཡིན་ཏེ། གླིང་བཞི་པ་དང་ཉི་ཟླ་དང་། །

རི་རབ་དང་ནི་འདོད་ལྷ་དང་། །
ཚངས་པའི་འཇིག་རྟེན་སྟོང་ལ་ནི། །
སྟོང་ནི་སྤྱི་ཕུད་ཡིན་པར་འདོད། །
དེ་སྟོང་ལ་ནི་སྟོང་གཉིས་པ། །
བར་མའི་འཇིག་རྟེན་ཁམས་ཡིན་ནོ། །
དེ་སྟོང་ལ་ནི་སྟོང་གསུམ་མོ། །
མཉམ་དུ་འཇིག་ཅིང་འབྱུང་བ་ཡིན། །
ཞེས་དང་། མངོན་པ་ཀུན་ལས་བཏུས་ལས་ཀྱང་། ཉི་མ་རྣམ་པར་སྣང་བྱེད་ཀུན་ཏུ་རྒྱུ་ཞིང་ཕྱོགས་སྣང་བར་བྱེད་པ་ཇི་སྙེད་ཀྱི་སྟོང་གི་འཇིག་རྟེན་ན་ཟླ་བ་སྟོང་དང་། ཉི་མ་སྟོང་དང་། རིའི་རྒྱལ་པོ་རི་རབ་སྟོང་དང་ཤར་གྱི་ལུས་འཕགས་སྟོང་དང་། འཛམ་བུ་གླིང་སྟོང་དང་། ནུབ་ཀྱི་བ་གླང་སྤྱོད་སྟོང་དང་། བྱང་གི་སྒྲ་མི་སྙན་སྟོང་དང་། རྒྱལ་ཆེན་བཞིའི་རིགས་ཀྱི་ལྷ་དང་། སུམ་ཅུ་རྩ་གསུམ་དང་། འཐབ་བྲལ་དང་། དགའ་ལྡན་དང་། འཕྲུག་དགའ་དང་། གཞན་འཕྲུག་དབང་བྱེད་ཀྱི་ལྷ་རྣམས་ཀྱི་གནས་གཞན་སྟོང་དང་། ཚངས་པའི་འཇིག་རྟེན་གྱི་གནས་གཞན་སྟོང་པོ་འདི་ནི་སྟོང་སྤྱི་ཕུད་ཀྱི་འཇིག་རྟེན་གྱི་ཁམས་ཞེས་བྱའོ། །
སྟོང་སྤྱི་ཕུད་ཀྱི་འཇིག་རྟེན་གྱི་ཁམས་སྟོང་གང་ཡིན་པ་དེ་ནི་སྟོང་གཉིས་

༼༡༩༧༽
པ་བར་མའི་འཇིག་རྟེན་གྱི་ཁམས་ཞེས་བྱའོ། །
སྟོང་གཉིས་པ་བར་མའི་འཇིག་རྟེན་གྱི་ཁམས་སྟོང་གང་ཡིན་པ་དེ་ནི་སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་ཞེས་བྱའོ། །
སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་ནི་འཁོར་ཡུག་ཆེན་པོས་ཀུན་ཏུ་བསྐོར་རོ། །
སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་འདི་ནི་མཉམ་དུ་འཇིག་ཅིང་ཆགས་སོ། །
ཞེས་གསུངས་པས་སོ། །
སྣོད་བཅུད་ཀྱི་འཇིག་རྟེན་གྱི་ཁམས་འདི་དང་། ལས་ཉོན་ལས་བྱུང་བའི་སྡུག་བསྔལ་བདེན་པ་ཡིན་པར་མཛོད་ཀྱི་སྐབས་འདིར་བཞེད་རྒྱུ་ཡིན། མངོན་པ་གོང་མར་ནི་བདེ་བ་ཅན་སོགས་ཡོངས་སུ་དག་པའི་འཇིག་རྟེན་གྱི་ཁམས་རྣམས་ལས་ཉོན་ལས་བྱུང་བ་མ་ཡིན་པར་སྨོན་ལམ་དང་དགེ་བའི་རྩ་བའི་མཐུ་ལས་བྱུང་བ་སངས་རྒྱས་ཉིད་ཀྱི་སྤྱོད་ཡུལ་ཡིན་པས་སྡུག་བསྔལ་བདེན་པ་ཡིན་པར་བཤད་དོ། །
གནས་གསུམ་པ་བསྟན་ཟིན་ཏོ།།  ༈  །།སྣོད་བཅུད་བཟང་ངན་བདེ་དང་སྡུག་བསྔལ་ཀུན། །
ལས་ལས་བྱུང་ཞེས་རྒྱུ་འབྲས་བསླུ་མེད་གཏམ། །
ཡོངས་ལ་འདོམས་པའི་སྟོན་པ་ཐུགས་རྗེ་ཅན། །
ཤཱཀྱའི་རྒྱལ་པོའི་ཞབས་ལ་འདེགས་ཞིང་སྦྱོར། །
གནས་བཞི་པ་འཆད་པ་ལ་གནས་ཀྱི་འབྲེལ་དང་། འབྲེལ་པ་ཅན་གྱི་གནས་གཉིས། དང་པོ་ནི། ཐར་པ་དོན་གཉེར་གྱི་སྐྱེ་བུ་ཞིག་གིས་ཐོས་བསམ་གྱིས་ཤེས་པར་བྱ་བའི་ཡུལ་ཕུང་ཁམས་སྐྱེ་མཆེད་དང་དབང་པོའི་རྣམ་གཞག་སོགས་གནས་དང་པོ་གཉིས་སུ་བསྟན། དེ་

༼༡༩༨༽
ནས་སྒོམ་པ་ཉམས་ལེན་གྱི་ཡུལ་དུ་གྱུར་པ་འཕགས་པའི་བདེན་པ་བཞི་ཡོད་པ་ལས་སྡུག་བསྔལ་བདེན་པ་སྣོད་བཅུད་གཉིས་ཀྱིས་བསྡུས་པ་དེ་གནས་གསུམ་པར་བསྟན་ནས། ད་ནི་སྣོད་བཅུད་དེ་དག་གང་ལས་བྱུང་པའི་རྒྱུ་ཀུན་འབྱུང་བདེན་པ་འཆད་པ་སྐབས་སུ་བབས། དེ་ལ་ཡང་ལས་དང་ཉོན་མོངས་པའི་ཀུན་འབྱུང་གཉིས་ཡོད་པ་ལས་རེ་ཞིག་ལ་ལས་ཀྱི་ཀུན་འབྱུང་གི་རྣམ་བཞག་འཆད་པ་ལ་གནས་བཞི་པ་འདི་འབྱུང་བ་ཡིན། དེ་ཡང་གནས་གསུམ་པར་བསྟན་པའི་སྣོད་བཅུད་བཟང་ངན་སྣ་ཚོགས་པ་དེ་ཕྱི་རོལ་པའི་འདོད་པ་ལྟར་གྱི་རྒྱུ་མེད་དང་དབང་ཕྱུག་སོགས་ལས་བྱུང་བ་མ་ཡིན་པར་རང་རང་གི་ལས་བཟང་ངན་སྣ་ཚོགས་པ་ལས་བྱུང་བ་ཡིན་ནོ། །
ཞེས་སྟོན་པ་ལ། ལས་ལས་འཇིག་རྟེན་སྣ་ཚོགས་སྐྱེས། །
ཞེས་གསུངས་ཏེ་འདི་ནི་གནས་གསུམ་པ་དང་། བཞི་པ་གཉིས་མཚམས་སྦྱོར་གྱི་འབྲེལ་པ་ཅན་གྱི་ཚིག་ཡིན་ནོ། །

གཉིས་པ་འབྲེལ་བ་ཅན་གྱི་གནས་ལ་ལས་ཀྱི་རྣམ་གཞག་སྤྱིར་བསྟན་པ་དང་། མདོ་ལས་གསུངས་པའི་ལས་ཀྱི་རྣམ་གྲངས་རྒྱས་པར་བཤད་པར་གཉིས། དང་པོ་ལ་ཐུན་མོང་དུ་བཤད་པ་དང་། སོ་སོར་བཤད་པ་གཉིས། དང་པོ་ནི། ལས་དེ་ལ་དབྱེ་ན་སེམས་པའི་ལས་དང་། དེས་བསྐྱེད་པའི་བསམ་པའི་ལས་གཉིས་སུ་ཡོད་ཅིང་། དང་པོ་ནི། སེམས་བྱུང་སེམས་པ་ལ་ལས་སུ་བཞག་པ་ཡིན་པས་ཡིད་ཀྱི་ལས་ཞེས་བྱ་སྟེ། ཡིད་ཀྱི་དགེ་མི་དགེའི་ལས་རྣམས་ནི་ལས་ཀྱི་ལམ་ཡིན་གྱི་ལས་

༼༡༩༩༽
དངོས་མ་ཡིན། ལུས་ངག་གི་དགེ་མི་དགེའི་ལས་རྣམས་ནི་ལས་ཀྱི་ལམ་དང་ལས་གཉིས་ཀ་ཡིན་པར་བཤད་པའི་ཕྱིར་ཏེ། གསུམ་ལམ་བདུན་ནི་ལས་ཀྱང་ཡིན། །
ཞེས་གསུངས་པའི་ཕྱིར། གཞུང་འདིས་ནི་ཡིད་ཀྱི་ལས་རྣམས་ལས་ཀྱི་ལམ་ཙམ་ལས་ལས་དངོས་མ་ཡིན་པར་བསྟན་ཏོ། །
དཔེར་ན་ཡིད་ཀྱི་སྡོམ་པ་ཞེས་བཤད་ཀྱང་དེ་སྡོམ་པ་མིན་པར་བཞིན་ནོ། །
གཉིས་པ་བསམ་པའི་ལས་ནི་ལས་མཚན་ཉིད་པ་ཡིན་ཞིང་། ངོ་བོ་གཟུགས་ཅན་དུ་འདོད་དགོས་པ་ཡིན། དེ་ལ་དབྱེ་ན་ལུས་ཀྱི་ལས་དང་། ངག་གི་ལས་གཉིས། དེ་དག་ལ་དབྱེ་ན་རིག་བྱེད་དང་རིག་བྱེད་མ་ཡིན་པའི་གཟུགས་གཉིས་སོ། །
དེ་སྐད་དུ། དེ་ནི་སེམས་པ་དང་དེས་བྱས། །
སེམས་པ་ཡིད་ཀྱི་ལས་ཡིན་ཏེ། །
དེས་བསྐྱེད་ལུས་དང་ངག་གི་ལས། །
དེ་དག་རྣམ་རིག་རྣམ་རིག་མིན། །
ཞེས་གསུངས་སོ། །
གཉིས་པ་སོ་སོར་བཤད་པ་ལ། ལས་གཉིས་སོ་སོའི་ངོ་བོ་དང་། ལས་གསུམ་སྤྱིའི་རྣམ་གཞག་གཉིས་སོ། །
དང་པོ་ལ། རིག་བྱེད་དང་རིག་བྱེད་མ་ཡིན་པ་གཉིས་ལས་དང་པོ་ལ། ལུས་ཀྱི་རིག་བྱེད་དང་ངག་གི་རིག་བྱེད་གཉིས། དང་པོ་ནི། ཀུན་སློང་སེམས་པའི་ལས་ཀྱིས་ཀུན་ནས་བསླངས་ཤིང་རང་གི་ཀུན་སློང་གི་སེམས་གཞན་ལ་རྣམ་པར་རིག་པ་བྱེད་ནུས་ཀྱི་ལུས་ཀྱི་དབྱིབས་དེ་ལ་ལུས་ཀྱི་རིག་བྱེད་ཅེས་བྱ་སྟེ། ཕྱག་འཚལ་བ་སོགས་ལུས་ཀྱི་རྣམ་འགྱུར་འདི་ལྟར་བྱའོ་སྙམ་པའི་སེམས་པས་ཀུན་ནས་བསླངས་པའི་ཕྱག་འཚལ་བ་སོགས་ལུས་ཀྱི་རྣམ་འགྱུར་གྱི་དབྱིབས་

༼༢༠༠༽
དེ་ཡིན་ཏེ། ལུས་རྣམ་རིག་བྱེད་དབྱིབས་སུ་འདོད། །
ཅེས་གསུངས་པའི་ཕྱིར། །
གཉིས་པ་ངག་གི་རིག་བྱེད་ནི། རང་གི་ཀུན་སློང་སེམས་པའི་ལས་ཀྱིས་ཀུན་ནས་བསླངས་ཤིང་ཀུན་སློང་གི་སེམས་གཞན་ལ་རིག་པར་བྱེད་པའི་ངག་གི་རང་བཞིན་གྱི་སྒྲ་ཉིད་ལ་ངག་གི་རིག་བྱེད་ཅེས་བྱ་སྟེ། ངག་རྣམ་རིག་བྱེད་ནི་ངག་སྒྲ། །
ཞེས་གསུངས་པའི་ཕྱིར། མདོར་བསྡུ་ན་ངག་གི་རང་བཞིན་གྱི་སྒྲ་ཐམས་ཅད་ངག་གི་རིག་བྱེད་ཡིན་ནོ། །
རིག་བྱེད་མ་ཡིན་པར་གྱུར་པའི་ངག་གི་སྒྲ་ནི་མེད་དེ། དེར་གྱུར་པའི་སྒྲ་མེད་པའི་ཕྱིར་ཏེ། དེར་གྱུར་པའི་ལུས་ངག་གང་རུང་གི་ལས་ཡིན་ན་གཟུགས་ཅན་ཀྱི་སྐྱེ་མཆེད་མ་ཡིན་པས་ཁྱབ་པའི་ཕྱིར་ཏེ། དེ་ཡིན་ན་ཆོས་ཀྱི་སྐྱེ་མཆེད་ཡིན་པས་ཁྱབ་པའི་ཕྱིར། གཉིས་པ་རྣམ་པར་རིག་བྱེད་མ་ཡིན་པ་ནི་འོག་ཏུ་འཆད་དོ། །
གཉིས་པ་ལས་གསུམ་སྤྱིའི་རྣམ་གཞག་ལ། དགེ་སོགས་གསུམ་གྱི་ཁྱད་པར། ཁམས་གསུམ་གྱི་ཁྱར་པར། ཞར་བྱུང་དགེ་སོགས་གསུམ་གྱི་དབྱེ་བ། ཀུན་སློང་བྱེ་བྲག་ཏུ་བཤད་པ། རིག་བྱེད་མ་ཡིན་པ་རྒྱས་པར་བཤད་པ་དང་ལྔ། དང་པོ་ནི། རྣམ་པར་རིག་བྱེད་མ་ཡིན་པ་ལ་ལུང་མ་བསྟན་མེད་དེ། དེ་ནི་དགེ་བ་དང་མི་དགེ་བ་གང་རུང་དུ་ངེས་པའི་ཕྱིར། གཞན་རིག་བྱེད་དང་སེམས་དཔའི་ལས་ལ་ནི་དགེ་སོགས་གསུམ་ག་ཡོད་དེ། རྣམ་རིག་མིན་ལུང་བསྟན་མིན་མེད། །
གཞན་ནི་རྣམ་གསུམ། ཞེས་གསུངས་པའི་དོན་ནོ། །

གཉིས་པ་ཁམས་ཀྱི་ཁྱད་པར་ནི། མེ་དགེ་བའི་ལས་རྣམས་ནི་འདོད་པའི་སས་བསྡུས་ཁོ་ན་ལ་ཡོད་ཀྱི། ཁམས་གོང་མའི་སས་བསྡུས་ལ་མེད་དེ། ཁམས་གོང་མའི་སས་བསྡུས་ལ་མི་དགེ་བའི་རྩ་བ་དང་། དེ་སྐྱེད་བྱེད་ཀྱི་

༼༢༠༡༽
ངོ་ཚ་མེད་པ་དང་ཁྲེལ་མེད་པ་སྤངས་པའི་ཕྱིར། གཟུགས་ཀྱི་སས་བསྡུས་ལ་རྣམ་པར་རིག་བྱེད་མ་ཡིན་པའི་དགེ་བའི་གཟུགས་ཡོད་དེ། དེ་ལ་བསམ་གཏན་གྱི་སྡོམ་པ་དང་བར་མ་དགེ་བ་ཡོད་པའི་ཕྱིར། གཟུགས་མེད་པ་ན་སྡོམ་པ་དང་རིག་བྱེད། རིག་བྱེད་མ་ཡིན་པས་བསྡུས་པའི་ལས་མེད་དེ། དེ་ལ་རྒྱུ་འབྱུང་བ་དང་ལུས་ངག་མེད་པའི་ཕྱིར། དེ་སྐད་དུ། མི་དགེ་ནི། །
འདོད་ནའོ་གཟུགས་ནའང་རྣམ་རིག་མིན། །
ཞེས་བཤད་དོ། །
འདིར་པཎ་ཆེན་གྱི་བྱེ་བྲག་བཤད་མཚོ་ལས། ཟག་མེད་ཀྱི་སྡོམ་པ་ཁམས་གསུམ་དུ་མ་གཏོགས་པས་དེའི་རྒྱུ་འབྱུང་བ་ཡང་ཁམས་གསུམ་དུ་མ་གཏོགས་གསུངས་པ་ནི་མི་འཐད་དེ། ཟག་མེད་ཀྱི་སྡོམ་པའི་རྒྱུ་འབྱུང་བ་ནི་ལུས་རྟེན་གང་དུ་སྐྱེས་པ་དེའི་ཁམས་དང་སར་གཏོགས་པ་ཡིན་ཏེ། ཟག་མེད་གང་དུ་སྐྱེས་པའི་ཡིན། །
ཞེས་གསུངས་པའི་ཕྱིར། དཔེར་ན་འདོད་པའི་རྟེན་ཅན་གྱི་འཕགས་པའི་གང་ཟག་གི་རྒྱུད་ཀྱི་ཟག་མེད་ཀྱི་སྡོམ་པའི་རྒྱུ་འབྱུང་བ་ནི་འདོད་པའི་སས་བསྡུས་ཀྱི་འབྱུང་བ་ཡིན་ཞིང་། དེ་བཞིན་དུ་གཟུགས་ཀྱི་རྟེན་ཅན་ལ་ཡང་མཚུངས་པ་བཞིན་ནོ། །
རྣམ་པར་རིག་བྱེད་ནི་འདོད་པ་དང་བསམ་གཏན་དང་པོ་ན་ཡོད་ཀྱི། གཉིས་པ་ཡན་ཆད་ན་མེད་དེ། རྣམ་པར་རིག་བྱེད་ནི་ཀུན་སློང་རྟོག་དཔྱོད་གང་རུང་ལ་ལྟོས་དགོས་ལ། གཉིས་པ་ཡན་ཆད་ན་རྟོག་དཔྱོད་ཀྱི་སེམས་བྱུང་མེད་པ་གནས་གཉིས་པར་བཤད་ཟིན་ཅིང་། འདིར་ཡང་། རྣམ་རིག་དཔྱོད་དང་བཅས་དག་ན། །
ཞེས་བཤད་དོ། །
འོན་ཀྱང་བསམ་གཏན་གཉིས་པ་ཡན་ཆད་ཀྱི་རྟེན་གྱི་གང་

༼༢༠༢༽
ཟག་གི་ལུས་གཡོ་འགུལ་དང་། ངག་སྨྲ་བརྗོད་བྱེད་པའི་རིག་བྱེད་གཉིས་ནི་བསམ་གཏན་དང་པོའི་ས་པའི་རྟོག་དཔྱོད་ཀྱིས་ཀུན་ནས་བསླངས་པ་ཡིན་པས། རིག་བྱེད་དང་རྟོག་དཔྱོད་དང་པོའི་ས་པར་གཏོགས་པར་ཡིན་ནོ། །
དེས་ན་བསམ་གཏན་གཉིས་པ་ཡན་ཆད་ཀྱི་སས་བསྡུས་སུ་གྱུར་པའི་རིག་བྱེད་མེད་པ་ཡིན་གྱི། བསམ་གཏན་གཉིས་པའི་རྟེན་གྱི་གང་ཟག་ལ་ལུས་ངག་གི་རིག་བྱེད་ཡོད་ཅིང་། དེ་ཡང་མ་སྒྲིབ་ལུང་མ་བསྟན་དུ་ངེས་པ་ཡིན་ཏེ། དེ་ནི་གཉིས་པ་ཡན་ཆད་ཀྱི་རྟེན་ལ་མངོན་དུ་བྱ་བའི་དང་པོའི་རྟོག་དཔྱོད་ཀྱིས་སློང་བར་བྱེད་དགོས་ལ། དེ་ལྟ་བུའི་རྟོག་དཔྱོད་ནི་མ་སྒྲིབ་ལུང་མ་བསྟན་དུ་ངེས་པའི་ཕྱིར་ཏེ། གོང་སའི་རྟེན་ལ་འོག་མའི་དགེ་བ་ནི་དམན་པས་མངོན་དུ་མི་བྱེད་ལ། ས་འོག་མའི་ཉོན་མོངས་པ་ནི་གོང་སའི་རྟེན་ལ་སྤངས་ཟིན་པའི་ཕྱིར་རོ། །
དེ་སྐད་དུ་ཡང་། གཉིས་པ་སོགས་ན་ལུས་མིག་དང་། །
རྣ་བའི་རྣམ་ཤེས་རྣམ་རིག་སློང་། །
གང་ཡིན་དེ་ནི་དང་པོར་གཏོགས། །
དེ་ལུང་མ་བསྟན་ཉོན་མོངས་མིན། །
ཞེས་གསུངས་པའི་ཕྱིར། འདོད་པའི་ཁམས་ན་སྒྲིབ་ལུང་མ་བསྟན་གྱི་རིགས་བྱེད་ཀྱང་མེད་དེ། དེ་ནས་དེའི་ཀུན་སློང་དུ་གྱུར་པའི་སྒྲིབ་ལུང་མ་བསྟན་མེད་པའི་ཕྱིར་ཏེ། འདོད་ཁམས་གྱི་སྒྲིབ་ལུང་མ་བསྟན་གྱི་ཤེས་པ་ནི་འཇིག་མཐའ་གཉིས་མཚུངས་ལྡན་དང་བཅས་པ་ཁོ་ནར་ངེས་ལ། དེ་དག་ནི་མཐོང་སྤང་ཁོ་ན་ཡིན་པས་ཁ་ནང་བསྟན་ཡིན་པའི་ཕྱིར་ན་ཁ་ཕྱིར་བལྟས་ཀྱིས་རིག་བྱེད་སློང་བར་མི་ནུས་པའི་ཕྱིར་ཏེ། འདོད་པ་ན་

༼༢༠༣༽
ཡང་སྒྲིབ་པ་མེད། །
གང་ཕྱིར་ཀུན་སློང་མེད། ཅེས་གསུངས་པའི་དོན་ནོ། །

དེས་ན་སྒྲིབ་ལུང་མ་བསྟན་དུ་གྱུར་པའི་རིག་བྱེད་ནི་བསམ་གཏན་དང་པོ་ཁོ་ན་ལ་ཡོད་པར་ཤེས་པར་བྱའོ། །
གསུམ་པ་དགེ་སོགས་གསུམ་གྱི་དབྱེ་བ་ནི། གཞུང་ལས། ཐར་པ། །
དམ་པའི་དོན་དུ་དགེ་རྩ་བ། །
ངོ་ཚ་ཁྲེལ་ཡོད་བདག་ཉིད་ཀྱིས། །
དེ་དག་དང་ལྡན་མཚུངས་ལྡན་གྱིས། །
བྱ་བ་ལ་སོགས་ཀུན་སློང་བས། །
བཟློག་པ་མི་དགེ་དོན་དམ་པར། །
ལུང་མ་བསྟན་པ་བརྟན་པ་དག །ཅེས་པས་བསྟན། འདི་འཆད་པ་ལ། དགེ་སོགས་གསུམ་ལ་མཚན་ཉིད་དང་དབྱེ་བ་གཉིས། དང་པོ་ནི། ལུང་དུ་བསྟན་པ་གང་ཞིག སྐྱེས་བུ་དམ་པས་བསྔགས་པར་འོས་པ་དེ་དགེ་བའི་མཚན་ཉིད། ལུང་དུ་བསྟན་པའི་ལས་གང་ཞིག རང་གི་འབྲས་བུ་བདེ་བ་འབྱིན་པའི་རིགས་སུ་གནས་པ་དེ་དགེ་བའི་ལས་ཀྱི་མཚན་ཉིད་ཡིན། འདི་ལ་རིགས་གནས་སྦྱར་དགོས་ཏེ། གཞན་དུ་ན་རྣམ་སྨིན་མྱོང་བར་མ་ངེས་པའི་དགེ་བའི་ལས་ཀྱིས་མ་ངེས་ཏེ། གཞུང་ལས་ཀྱང་། དེ་ཡང་ངེས་དང་མ་ངེས་དང་། །
ཞེས་བཤད་དོ། །
དབྱེ་བ་ནི། དོན་དམ་པའི་དགེ་བ་དང་། ངོ་བོ་ཉིད་ཀྱི་དགེ་བ་དང་། མཚུངས་ལྡན་གྱི་དགེ་བ་དང་། ཀུན་སློང་གི་དགེ་བའོ། །
དང་པོ་ནི། ཐར་པ་མྱ་ངན་ལས་འདས་པ་ལྟ་བུ་དོན་དམ་པའི་དགེ་བ་ཡིན་ཏེ། འཁོར་བའི་སྡུག་བསྔལ་མཐའ་དག་ཉེ་བར་ཞི་བས་མཆོག་དུ་བདེ་བ་ཡིན་པའི་ཕྱིར། དེས་མཚོན་ནས་འགོག་བདེན་མཐའ་དག་ཀྱང་དོན་དམ་པའི་

༼༢༠༤༽
དགེ་བར་འཇོག་པར་ཡིན་ཏེ། འཁོར་བའི་སྡུག་བསྔལ་ཅི་རིགས་པ་སྤངས་པའི་ཕྱིར། དཔེར་ན་སྐྱེས་བུ་རང་བཞིན་གྱིས་ནད་མེད་པ་བཞིན་ནོ། །
གཉིས་པ་ནི། སེམས་བྱུང་མ་ཆགས་པ་སོགས་དགེ་བའི་རྩ་བ་གསུམ་དང་། ངོ་ཚ་ཤེས་པ་དང་ཁྲེལ་ཡོད་པ་རྣམས་དང་། དེས་མཚོན་ནས་དགེ་བ་བཅུ་གཅིག་གི་ནང་ཚན་དད་པ་དང་བག་ཡོད་སོགས་གཞན་ཡང་ངོ་བོ་ཉིད་ཀྱི་དགེ་བ་ཡིན་ཏེ། གྲོགས་དང་ཀུན་སློང་སོགས་ལ་མ་ལྟོས་པར་རང་གི་ངང་གིས་དགེ་བར་སྐྱེས་པའི་ཕྱིར། དཔེར་ན་འཕྲོད་པའི་སྨན་བཞིན་ནོ། །
ངོ་བོ་ཉིད་ཀྱི་དགེ་བ་དེ་དག་དང་མཚུངས་པར་ལྡན་པའི་སེམས་སེམས་བྱུང་རྣམས་ནི་མཚུངས་ལྡན་གྱི་དགེ་བ་ཡིན་ཏེ། མཚུངས་ལྡན་གྱི་སྟོབས་ཀྱིས་དགེ་བར་སྐྱེས་པའི་ཕྱིར། དཔེར་ན་སྨན་དང་སྦྱར་བའི་བཟའ་བ་དང་བཏུང་བ་བཞིན་ནོ། །
ངོ་བོ་ཉིད་དང་མཚུངས་ལྡན་དེ་དག་གིས་ཀུན་ནས་བསླངས་པའི་ལུས་ངག་གི་བྱ་བ་དང་། དེ་དག་གི་མཚན་ཉིད་སྐྱེ་སོགས་བཞི་དང་། ཐོབ་པ་དང་། སྙོམས་འཇུག་གཉིས་དང་། བཅས་པ་རྣམས་ནི་ཀུན་སློང་གི་དགེ་བ་ཡིན་ཏེ། ཀུན་སློང་དགེ་བས་ཀུན་ནས་བསླངས་པའི་སྟོབས་ཀྱིས་དགེ་བར་སྐྱེས་པའི་ཕྱིར། དཔེར་ན་སྨན་དང་སྦྱར་བའི་བཏུང་བ་ལས་བྱུང་བའི་བཟའ་བཏུང་གི་ཁྱད་པར་འགའ་ཞིག་བཞིན་ནོ། །
འདིར་དཔྱོད་ལྡན་ལ་དོགས་པ་བཀོད་ན། མྱ་འདས་དོན་དམ་དགེ་བར་བཤད་པ་འདི། །
དགེ་བ་མཚན་ཉིད་པ་རུ་འདོད་ནུས་སམ། །
འདིར་ཡང་ས་སྐྱའི་འཇམ་དབྱངས་དགོངས་པ་བཞིན། 

༼༢༠༥༽
།དངོས་བཏགས་ཕྱེ་ནས་བཤད་པ་ལེགས་མིན་ནམ། །
དེ་ཡང་ཅུང་ཟད་བཀོད་ན། པན་ཆེན་གྱི་བྱེ་བཤད་ལས། དོན་དམ་པའི་དགེ་བས་དགེ་བའི་གོ་མི་ཆོད་ན་དོན་དམ་བདེན་པས་བདེན་པའི་གོ་མི་ཆོད་པར་འགྱུར་བ་དང་། དོན་དམ་པར་དོན་བྱེད་ནུས་པས་ཀྱང་དོན་བྱེད་ནུས་པའི་གོ་མི་ཆོད་པར་འགྱུར་རོ། །
ཞེས་གསུངས་པ་གནང་བ་ནི་མི་འཐད་པར་སེམས་ཏེ། མྱང་འདས་དེ་ཆོས་ཀྱི་མཆོག་དང་ཐོབ་བྱར་གསུངས་པ་དེ་ཡིན་མོད། དགེ་བ་ནི་མ་ཡིན་ཏེ། དགེ་བ་ཡིན་ན། འབྲས་བུ་བདེ་བ་འབྱིན་པའི་རིགས་སུ་གནས་པ་ཞིག་དགོས་པ་ལས། དེས་འབྲས་བུ་ནམ་ཡང་སྐྱེད་པ་མེད་པའི་ཕྱིར་ཏེ། དེ་འདུས་མ་བྱས་ཡིན་པའི་ཕྱིར། ཁྱབ་པ་གོང་དུ། འདུས་མ་བྱས་ལ་དེ་དག་མེད། །

ཅེས་པས་གྲུབ་པ་ཡིན། ཡང་དོན་དམ་པའི་དགེ་བ་དེ་དགེ་བ་མ་ཡིན་པར་ཐལ། དོན་དམ་པའི་མི་དགེ་བ་དེ་མི་དགེ་བ་མ་ཡིན་པའི་ཕྱིར། མ་གྲུབ་ན། གནོད་བྱེད་འོག་ཏུ་འབྱུང་། ཁྱབ་པ་ནི་གཞི་ལ་སྦྱར་བའི་རྟགས་གསལ་སྟོབས་མཚུངས་པས་མཁས་པའི་མདུན་སར་འདི་ལ་ཁྱབ་པ་ཡོད་པ་ཡིན། དེས་ན་འཁྲུལ་མེད་ཀྱི་གནད་འདི་ནི་འཇམ་པའི་དབྱངས་ས་སྐྱ་པཎྜི་ཏས། དཔེར་ན་ནད་དང་བྲལ་བ་ཡི། །
ལུས་བདེ་མྱ་ངན་མེད་པ་ལ། །
སེམས་བདེ་ཞེས་ནི་འཇིག་རྟེན་ཟེར། །
འདི་དག་སྡུག་བསྔལ་མེད་པ་ལས། །
ལྷག་པའི་བདེ་བ་མེད་མོད་ཀྱི། །
འོན་ཀྱང་སྡུག་བསྔལ་མེད་ཙམ་ལ། །
བདེ་བ་ཡིན་ཞེས་ཀུན་ལ་གྲགས། །
ཞེས་པ་ནས། དེ་བཞིན་ཆོས་

༼༢༠༦༽
ཀྱི་དབྱིངས་ལ་ཡང་། །
དགེ་བ་ཡིན་ཞེས་གསུངས་གྱུར་ཀྱང་། །
འབྲས་བུ་བདེ་བ་སྐྱེད་པ་ཡི། །
དགེ་བ་དངོས་ནི་མ་ཡིན་ནོ། །
ཞེས་དངོས་བཏགས་ཕྱེ་ནས་གསུངས་པ་ལྟར། མྱང་འདས་ལ་དོན་དམ་པའི་དགེ་བ་ཞེས་བཤད་པའང་། ཐར་པ་བླ་ན་མེད་པ་ཡིན། །
ཞེས་གསུངས་པས་བླ་ན་མེད་པ་དང་། གོང་ན་མེད་པའི་ཆོས་ཀྱི་མཆོག་ཡིན་པའི་ཕྱིར་ན་དགེ་བ་ཞེས་མིང་དུ་བཏགས་ནས་གཞག་པ་ཙམ་ཡིན་གྱི། དགེ་བ་མཚན་ཉིད་པ་ནི་ག་ལ་ཡིན་ཏེ། དགེ་བ་ཡིན་ན། འདུས་བྱས་ཡིན་དགོས་པའི་ཕྱིར་ཏེ། གྱ་ནོམ་པའི་དགེ་བ་ཟག་མེད་ཀྱང་འདུས་བྱས་ཡིན་པའི་ཕྱིར་ཏེ། གྱ་ནོམ་འདུས་བྱས་དགེ་བསྟེན་བྱ། །
ཞེས་གསུངས་པའི་ཕྱིར། གཉིས་པ་མི་དགེ་བ་ལ་གཉིས་ལས། མཚན་ཉིད་ནི་ལུང་དུ་བསྟན་པ་གང་ཞིག སྐྱེས་བུ་དམ་པས་སྤང་བར་བྱ་བ་མི་དགེ་བའི་མཚན་ཉིད། ལུང་དུ་བསྟན་པའི་ལས་གང་ཞིག རང་གི་འབྲས་བུ་སྡུག་བསྔལ་འབྱིན་པར་བྱེད་པའི་རིགས་སུ་གནས་པ་མི་དགེ་བའི་ལས་ཀྱི་མཚན་ཉིད། གཉིས་པ་དབྱེ་བ་ལ་སྔར་ལྟར་བཞི་ལས། འཁོར་བ་ནི་དོན་དམ་པར་མི་དགེ་བ་ཞེས་བྱ་བ་ཡིན་ཏེ། སྡུག་བསྔལ་གསུམ་པོ་གང་རུང་གི་རང་བཞིན་ཡིན་པས་མཆོག་དུ་མི་དགེ་བ་ཡིན་པའི་ཕྱིར། ནད་བཞིན་ནོ། །
མི་དགེ་བའི་རྩ་བ་གསུམ་དང་། ངོ་ཚ་མེད་པ་དང་། ཁྲེལ་མེད་པའི་སེམས་བྱུང་ནི། ངོ་བོ་ཉིད་ཀྱི་མི་དགེ་བ་ཡིན་ཏེ། གྲོགས་དང་ཀུན་སློང་སོགས་གཞན་ལ་མི་ལྟོས་

༼༢༠༧༽
པར་རང་གི་ངང་གིས་མི་དགེ་བར་ངེས་པའི་ཕྱིར། མི་འཕྲོད་པའི་སྨན་བཞིན་ནོ། །
ངོ་བོ་ཉིད་དེ་དག་དང་མཚུངས་ལྡན་གྱི་སེམས་དང་། ཚོར་བ་ལ་སོགས་པའི་སེམས་བྱུང་རྣམས་ནི་མཚུངས་ལྡན་གྱི་མི་དགེ་བ་ཡིན་ཏེ། མི་དགེ་བའི་སེམས་དང་མཚུངས་པར་ལྡན་པའི་སྟོབས་ཀྱིས་མི་དགེ་བར་སོང་བའི་ཕྱིར། མི་དགེ་བའི་སེམས་ཀྱིས་ཀུན་ནས་བསླངས་པའི་ལུས་ངག་གི་བྱ་བ་དང་། མི་དགེ་བའི་མཚན་ཉིད་སྐྱེ་སོགས་ཐོབ་པ་དང་བཅས་པ་ནི་ཀུན་སློང་གི་མི་དགེ་བ་ཡིན་ཏེ། མི་དགེ་བའི་སེམས་ཀྱིས་ཀུན་ནས་བསླངས་པའི་དབང་གིས་མི་དགེ་བར་ངེས་པའི་ཕྱིར། འདིར་ཡང་དཔྱོད་ལྡན་ལ་དོགས་པ་བཀོད་ན། དོན་དམ་སྡིག་ཀུན་སྡིག་པར་ཁས་ལེན་ན། །
གོང་མར་མི་དགེ་མེད་དང་འགལ་མིན་ནམ། །
ཁམས་གསུམ་འཁོར་བའི་དགེ་དང་ལུང་མ་བསྟན། །
མི་དགེར་ཐལ་བའི་རྩོད་པ་མི་འབྱུང་ངམ། །
དེ་ཡང་ཅུང་ཟད་བཤད་ན། དོན་དམ་པའི་མི་དགེ་བ་ནི་མི་དགེ་བ་མཚན་ཉིད་པ་མ་ཡིན་ཏེ། དེ་མཚན་ཉིད་པ་ཡིན་ན། ཁམས་གོང་གི་སས་བསྡུས་ལ་མི་དགེ་བ་ཡོད་པར་འགྱུར་ཏེ། ཁམས་གོང་མའི་འཁོར་བ་དེ་མི་དགེ་བ་ཡིན་པའི་ཕྱིར། རྟགས་སོང་། འདོད་ན། མི་དགེ་ནི་འདོད་ནའོ། །
ཞེས་གསུངས་པས་མི་དགེ་བ་འདོད་པའི་སས་བསྡུས་ཁོ་ན་ལ་བཤད་པ་དང་། གནས་གཉིས་པར། དེ་ལས་འགྱོད་གཉིད་མི་དགེ་རྣམས། །

བསམ་གཏན་དང་པོ་དག་ན་མེད། །
ཅེས་གསུངས་པ་དང་འགལ་བས་མི་འཐད་དོ། །
མདོར་ན་དགེ་སྡིག་གི་རྣམ་གཞག་ཐམས་ཅད་འཆོལ་བར་འགྱུར་ཏེ། ཁམས་གསུམ་འཁོར་

༼༢༠༨༽
བས་བསྡུས་པའི་དགེ་བ་དང་ལུང་མ་བསྟན་གྱི་ཆོས་ཀུན་མི་དགེ་བ་ཡིན་པའི་ཕྱིར་ཏེ། དེ་ཀུན་དོན་དམ་པའི་མི་དགེ་བ་ཡིན་པའི་ཕྱིར། རྟགས་ལུང་གིས་གྲུབ། ཁྱབ་པ། དོན་དམ་པའི་མི་དགེ་བ་མཚན་ཉིད་པར་ཁས་བླངས་པའི་སྟེང་དུ་སོང་། གསུམ་པ་ལུང་མ་བསྟན་ལ་ཡང་གཉིས་ལས། དང་པོ་ནི། དགེ་བ་དང་མི་དགེ་བ་གང་རུང་མ་ཡིན་པར་གྱུར་པའི་ཆོས་དེ་ལུང་མ་བསྟན་གྱི་མཚན་ཉིད། ལུང་མ་བསྟན་གྱི་ལས་ནི་དགེ་བ་དང་མི་དགེ་བ་གང་རུང་མ་ཡིན་པར་གྱུར་པའི་ལུས་ངག་གི་ལས་རྣམས་ཀྱི་འབྲས་བུ་བདེ་བ་དང་། སྡུག་བསྔལ་གང་ཡང་འབྱིན་མི་ནུས་པའི་ལས་དེ་རྣམས་ལ་འཇོག་པ་ཡིན་ནོ། །
དབྱེ་ན་སྔར་ལྟར་བཞི་ཡོད་དེ། ནམ་མཁའ་དང་སོ་སོར་བརྟགས་མིན་གྱི་འགོག་པ་ནི་དོན་དམ་པའི་ལུང་མ་བསྟན་དང་། དགེ་མི་དགེ་གང་རུང་མ་ཡིན་པར་གྱུར་པའི་གཟུགས་ཅན་རྣམས་དང་། རྣམ་སྨིན་སྐྱེས། སྐྱེས་ཐོབ། སྤྱོད་ལམ་པ། སྤྲུལ་པའི་སེམས་བཞི་པོ་གང་རུང་གིས་བསྡུས་པའི་མཚུངས་ལྡན་རྣམས་ནི་ངོ་བོ་ཉིད་ཀྱི་ལུང་མ་བསྟན་དང་། བཞི་པོ་དེ་དག་གི་སེམས་སེམས་བྱུང་དང་མཚུངས་པར་ལྡན་པ་རྣམས་ནི་མཚུངས་ལྡན་གྱི་ལུང་མ་བསྟན་དང་། དེ་དག་གིས་ཀུན་ནས་བསླངས་པའི་ལུས་ངག་གི་རིག་བྱེད་དང་། ལུང་མ་བསྟན་གྱི་མཚན་ཉིད་སྐྱེ་སོགས་ཐོབ་པ་དང་བཅས་པ་རྣམས་ནི་ཀུན་སློང་གི་ལུང་མ་བསྟན་ཡིན་ནོ། །
བཞི་པ་ཀུན་སློང་བྱེ་བྲག་ཏུ་བཤད་པ་ནི། གང་ཕྱིར་ཀུན་སློང་མེད། །
ཅེས་པས་ལས་འཕྲོས་ནས་རིག་བྱེད་ཀུན་ནས་སློང་བའི་མཐོང་

༼༢༠༩༽
སྤང་མེད་པ་མི་འཐད་པར་ཐལ། མདོ་ལས། ལོག་པར་ལྟ་བ་དེ་ལས་ནི་ལོག་པར་རྟོག་པ་དང་། ལོག་པའི་ངག་དང་། ལོག་པའི་ལས་ཀྱི་མཐའ་འབྱུང་ངོ་། །
ཞེས་གསུངས་པས། མཐོང་སྤང་དུ་གྱུར་པའི་ལོག་ལྟས་ཀུན་ནས་བསླངས་ཏེ་ལོག་པའི་ངག་གི་རིག་བྱེད་དང་། ལོག་པའི་ལུས་ཀྱི་རིག་བྱེད་འབྱུང་བར་བསྟན་པའི་ཕྱིར་ཞེ་ན། སྐྱོན་མེད་དེ། ཀུན་སློང་ལ་རྒྱུའི་ཀུན་སློང་དང་། དུས་ཀྱི་ཀུན་སློང་གཉིས་ཡོད་པ་ལས། མདོ་ལས་གསུངས་པ་ནི་རྒྱུའི་ཀུན་སློང་གི་དབང་དུ་བྱས་པ་ཡིན་ལ། འདིར་མཐོང་སྤང་གིས་རིག་བྱེད་མི་སློང་བར་བཤད་པ་དུས་ཀྱི་ཀུན་སློང་གི་དབང་དུ་བྱས་པ་ཡིན་པའི་ཕྱིར། ཞེས་པ་ནི། ཀུན་སློང་རྣམ་གཉིས་རྒྱུ་དང་ནི། །
དེ་ཡི་དུས་ཀྱི་སློང་ཞེས་བྱ། །
གཉིས་ལས་དང་པོ་རབ་འཇུག་བྱེད། །
གཉིས་པ་རྗེས་སུ་འཇུག་བྱེད་ཡིན། །
ཞེས་སོགས་གསུངས་ལ། འདིའི་དོན་ལ་ངོ་བོ་ངོས་གཟུང་བ་དང་། མུ་བཞི་བརྩི་བ་གཉིས། དང་པོ་ནི། སྡོམ་པ་ལེན་པ་ལྟ་བུ་ལ་སྦྱར་ན། རྒྱུའི་ཀུན་སློང་ནི་སྡོམ་པ་ལེན་པར་བྱའོ་སྙམ་ནས། ལེན་པའི་བྱ་བ་ལམ་ཞུགས་ཀྱི་བར་གྱི་བློ་ཡིན་ལ། དེ་ལ་རབ་ཏུ་འཇུག་བྱེད་ཅེས་བྱ་སྟེ། བྱ་བ་དེ་དང་པོར་འཕེན་པ་ཡིན་པའི་ཕྱིར། དུས་ཀྱི་ཀུན་སློང་ནི་སྡོམ་བ་ལེན་པའི་བྱ་བ་ལ་དངོས་སུ་ཞུགས་པའི་དུས་ཀྱི་དགེ་བའི་སེམས་དང་སེམས་པ་སོགས་ཡིན་ལ། དེ་ལ་རྗེས་སུ་འཇུག་བྱེད་ཅེས་བྱ་སྟེ། བྱ་བའི་དུས་སུ་ལུས་ངག་གི་རིག་བྱེད་དང་རྗེས་སུ་མཐུན་པར་འཇུག་པ་ཡིན་པའི་ཕྱིར། གཉིས་པ་ནི། དེ་ལ་མུ་བཞིར་འགྱུར་བ་

༼༢༡༠༽
ཡིན་ཏེ། མཐོང་སྤང་གི་རྣམ་ཤེས་མཚུངས་ལྡན་དང་བཅས་པ་ནི་ཡིད་ཤེས་རྟོག་བཅས་སུ་ངེས་པས་རབ་ཏུ་འཇུག་བྱེད་ཡིན་ལ། ཁ་ནང་དུ་བལྟས་པས་རྗེས་སུ་འཇུག་བྱེད་མ་ཡིན་པའི་མུ་དང་། སྒོམ་སྤང་གི་ཡིད་ཤེས་འཁོར་བཅས་ལ་སྒྲ་དོན་འདྲེས་འཛིན་གྱི་རྟོག་པ་དང་། ཁ་ཕྱིར་བལྟས་གཉིས་ཀ་ཡོད་པས་རབ་ཏུ་འཇུག་བྱེད་དང་རྗེས་སུ་འཇུག་བྱེད་གཉིས་ཀའི་ཆ་ཡོད་དེ། སྒྲ་དོན་འདྲེས་འཛིན་གྱི་རྟོག་བཅས་ནི་དང་པོ་དང་། སྒོམ་སྤང་གི་ཡིད་ཤེས་སུ་གྱུར་པའི་ཁ་ཕྱིར་བལྟས་ནི་རྗེས་སུ་འཇུག་བྱེད་ཡིན་པའི་ཕྱིར། སྒོ་ལྔའི་རྣམ་ཤེས་འཁོར་བཅས་ནི་སྒྲ་དོན་འདྲེས་འཛིན་གྱི་རྟོག་མེད་དང་། ཁ་ཕྱིར་བལྟས་སུ་ངེས་པས་རྗེས་སུ་འཇུག་བྱེད་ཁོ་ན་དང་། རྣམ་སྨིན་སྐྱེས་རྣམས་ནི་འབད་མེད་དུ་འཇུག་པས་གཉིས་ཀ་མ་ཡིན་པའི་ཕྱིར། དེ་ཡང་སྒོམ་སྤང་གི་ཡིད་ཤེས་ལྟ་བུ་ལ་དེ་གཉིས་ཀ་ཡོད་པས་གཉིས་ཀ་ཡོད་པའི་མུར་ཁས་ལེན་པ་ཡིན་གྱི། གཉིས་ཀ་ཡིན་པའི་མུར་ནི་ཁས་མི་ལེན་ཏེ། ཆོས་དེའི་རྒྱུའི་ཀུན་སློང་ཡིན་ན། ཆོས་དེའི་དུས་ཀྱི་ཀུན་སློང་མ་ཡིན་པས་ཁྱབ། དེ་སྐད་དུ་ཡང་། མཐོང་བས་སྤང་བྱའི་རྣམ་ཤེས་ནི། །

རབ་ཏུ་འཇུག་བྱེད་ཡིན་ཡིད་ནི། །
སྒོམ་པས་སྤང་བྱ་གཉིས་ཀ་ཡིན། །
ལྔ་ནི་རྗེས་སུ་འཇུག་བྱེད་ཡིན། །
ཞེས་དང་། རྣམ་སྨིན་ལས་སྐྱེས་གཉིས་ཀ་མིན། །
ཞེས་གསུངས་སོ། །
ལྔ་པ་རིག་བྱེད་མ་ཡིན་པ་རྒྱས་པར་བཤད་པ་ནི། དབྱེ་བ་སོགས་ཁྱད་ཆོས་འགའ་ཞིག་གནས་དང་པོར་བསྟན་ཟིན་པས་འདིར་ཐོབ་ཚུལ་ལ་སོགས་འགའ་ཞིག་བཤད་པར་བྱ་སྟེ། 

༼༢༡༡༽
དེ་ལ་དང་པོར་ཐོབ་པའི་ཚུལ། བར་དུ་གནས་པའི་ཚུལ། ཐ་མར་གཏང་བའི་ཚུལ་བཤད་པའོ། །
དང་པོ་ལ་གཉིས། ཇི་ལྟར་ཐོབ་པའི་ཚུལ་དང་། གཞི་གང་ལ་བརྟེན་ནས་ཐོབ་པའི་ཚུལ་ལོ། །
དང་པོ་ལ། སྡོམ་པ་དང་། སྡོམ་མིན་བར་མའི་ཐོབ་ཚུལ་དང་གསུམ། དང་པོ་ལ། སོ་ཐར་གྱི་སྡོམ་པ་ནི། སྡོམ་པ་འབོགས་པར་བྱེད་མཁན་སོགས་གཞན་གྱི་རྣམ་པར་རིག་བྱེད་དང་། རང་གི་ལེན་སེམས་དང་བཅས་པའི་རྣམ་པར་རིག་བྱེད་ཅི་རིགས་པ་ལས་ཐོབ་པ་ཁ་ཆེ་བྱེ་བྲག་ཏུ་སྨྲ་བ་འདོད། འདུལ་བ་བྱེ་བྲག་ཏུ་སྨྲ་བ་ནི་རྣམ་པར་རིག་བྱེད་ལ་མ་ལྟོས་པར་ཡང་སོ་ཐར་སྡོམ་པ་ཡོད་པར་འདོད་དེ། ལུང་མ་མོ་ལས། བསྙེན་པར་རྫོགས་ཚུལ་བཅུ་གསུངས་པའི་རང་བྱུང་གི་བསྙེན་རྫོགས་དང་། ཡེ་ཤེས་ཁོང་ཆུད་ཀྱི་བསྙེན་རྫོགས་ནི་རྣམ་པ་རིག་བྱེད་ལ་ཡེ་མ་ལྟོས་པར་ཐོབ་པའི་ཕྱིར། དེ་སྐད་དུ། གཞན་གྱི་རྣམ་པར་རིག་བྱེད་ལ་སོགས་ཀྱི། །
ཞེས་དང་། རང་འགྲེལ་དུ། བྱེ་བྲག་ཏུ་སྨྲ་བའི་འདུལ་བ་པ་རྣམས་ན་རེ། རྣམ་པ་བཅུས་བསྙེན་པར་རྫོགས་སོ་ཟེར་བ་བསྡུ་བའི་ཕྱིར་སོགས་པའི་སྒྲ་སྨྲས་སོ། །
ཞེས་བཤད་དོ། །
བསམ་གཏན་གྱི་སྡོམ་པ་ནི་བསམ་གཏན་ས་དྲུག་གང་རུང་གིས་ཐོབ་པར་ཡིན་ཏེ། ཟག་བཅས་ཀྱི་བསམ་གཏན་ས་དྲུག་གང་རུང་མངོན་དུ་བྱས་པའི་ཚེ་དེའི་སྟོབས་ཀྱིས་དེ་དག་དང་ལྷན་ཅིག་འབྱུང་བའི་བསམ་གཏན་གྱི་སྡོམ་པ་སྐྱེས་པའི་ཕྱིར། ཟག་མེད་ཀྱི་སྡོམ་པ་ཡང་ཟག་མེད་ཀྱི་བསམ་གཏན་ས་དྲུག་གང་རུང་གིས་ཐོབ་པ་ཡིན་ཏེ། ཟག་མེད་ཀྱི་བསམ་གཏན་ས་དྲུག་གི་

༼༢༡༢༽
སེམས་མངོན་དུ་བྱས་པའི་ཚེ། དེའི་སྟོབས་ཀྱིས་དེ་དག་དང་ལྷན་ཅིག་འབྱུང་བའི་ཟག་མེད་ཀྱི་སྡོམ་པ་སྐྱེས་པའི་ཕྱིར། གཟུགས་མེད་ཀྱི་ས་ལ་བརྟེན་པའི་ཟག་མེད་ཀྱི་སྡོམ་པ་ནི་མེད་དེ། སྡོམ་པ་ཡིན་ན། གཟུགས་ཡིན་པས་ཁྱབ་པའི་ཕྱིར། ཇི་སྐད་དུ། བསམ་གཏན་ལས་སྐྱེས་བསམ་གཏན་གྱི། །
ས་ཉིད་ཀྱིས་ཐོབ་ཟག་མེད་ནི། །
འཕགས་དེས། ཞེས་བཤད་དོ། །
འདིར་དཔྱོད་ལྡན་ལ་དོགས་པ་བཀོད་ན། བསམ་གཏན་སྡོམ་པ་བསམ་གཏན་ལས་སྐྱེ་ན། །
ཆོས་ཉིད་ཀྱིས་ཐོབ་བསམ་གཏན་སྡོམ་མེད་དམ། །
དེས་ན་ཆོས་ཉིད་ཀྱིས་ཐོབ་བསམ་གཏན་གྱི། །
སྙོམས་འཇུག་བཤད་དང་འགལ་བ་ཇི་ལྟར་སྤོང་། །
དེ་ཡང་ཅུང་ཟད་བཤད་ན། བཅུད་འཇིག་པའི་ཚེ་འཛམ་བུ་གླིང་པའི་མི་གང་ཡང་རུང་བ་ཞིག་ལ་བསམ་གཏན་དང་པོའི་སྙོམས་འཇུག་འབད་རྩོལ་ལ་མ་ལྟོས་པར་ཆོས་ཉིད་ཀྱི་སྟོབས་ཀྱིས་སྐྱེས་ཏེ་སླར་དེ་ལས་ལངས་ནས། ཀྱེ་མ་དབེན་པ་ལས་སྐྱེས་པའི་བདེ་བ་འདི་ནི་དགའ་བ་དང་བདེ་བའོ། །
ཞེས་བསྒྲགས་པས་མི་གཞན་རྣམས་ཀྱང་དེའི་རྗེས་སུ་སློབ་པས་བསམ་གཏན་དང་པོའི་སྙོམས་འཇུག་སྐྱེས་ཏེ་ཤི་འཕོས་ནས་བསམ་གཏན་དང་པོར་སྐྱེ་བ་སོགས་བཤད་པས། སྒོམ་པའི་སྦྱོར་བ་ལ་མ་ལྟོས་པར་ཆོས་ཉིད་ཀྱིས་ཐོབ་པའི་བསམ་གཏན་གྱི་སྙོམས་འཇུག་ངེས་པར་ཁས་ལེན་དགོས་ལ། དེ་ཁས་བླང་བ་ན་སྙོམས་འཇུག་དེ་དང་ལྷན་ཅིག་པའི་བསམ་གཏན་གྱི་སྡོམ་པ་ཁས་ལེན་དགོས་ཤིང་། དེའི་བསམ་གཏན་གྱི་སྡོམ་པ་སྒོམ་པའི་

༼༢༡༣༽
སྦྱོར་བ་ལ་མ་ལྟོས་པར་ཆོས་ཉིད་ཀྱིས་ཐོབ་པ་ཡིན་ནམ་མིན། མིན་ན་ཆོས་ཉིད་ཀྱིས་ཐོབ་པའི་བསམ་གཏན་དང་ལྷན་ཅིག་པ་འགལ། ཡིན་ན། བསམ་གཏན་ལས་སྐྱེས་བསམ་གཏན་གྱི། །

ས་ཉིད་ཀྱིས་ཐོབ། ཞེས་དང་། ཏིང་འཛིན་ལས་སྐྱེས་རྣམ་རིག་མིན། །
ཞེས་གསུངས་པས་བསམ་གཏན་གྱི་སྡོམ་པ་བསམ་གཏན་ལས་སྐྱེས་པར་བཤད་པ་དང་འགལ་བ་སྤོང་བ་མི་དགོས་སམ་ཞེས་དོགས་པ་བཀོད་པ་ཡིན་ལ། རང་གི་བསམ་ཚོད་ནི། ཆོས་ཉིད་ཀྱིས་ཐོབ་པའི་བསམ་གཏན་དང་ལྷན་ཅིག་པའི་སྡོམ་པ་དེ་ཆོས་ཉིད་ཀྱིས་ཐོབ་པ་མ་ཡིན་ཏེ། དེ་བསམ་གཏན་གྱི་སྙོམས་འཇུག་དེའི་སྟོབས་ཀྱིས་དེ་དང་ལྷན་ཅིག་འབྱུང་བ་ཡིན་པས། ཆོས་ཉིད་ཀྱིས་ཐོབ་པ་བསམ་གཏན་གྱི་སེམས་དེ་ནི་ལྷན་ཅིག་པའི་སྡོམ་པ་དེའི་ལྷན་ཅིག་འབྱུང་བའི་རྒྱུ་དང་། སྡོམ་པ་དེ་ནི་བསམ་གཏན་གྱི་སེམས་དེའི་ལྷན་ཅིག་འབྱུང་བའི་འབྲས་བུ་ཡིན་པའི་ཕྱིར་ཏེ། དེ་སྐད་དུ་གཞུང་ལས། ལྷན་ཅིག་འབྱུང་གང་ཕན་ཚུན་འབྲས། །
ཞེས་སོགས་རྩ་འགྲེལ་གྱི་གཞུང་དོན་གྲུབ་པའི་ཕྱིར། མཁས་མཆོག་དབྱིག་གཉེན་ཐུགས་དགེས་པར་གྱུར་ཅིག ཀུན་མཁྱེན་ཤེར་འོད་པས། བསམ་གཏན་དང་ཟག་མེད་ཀྱི་སྡོམ་པ་འདི་གཉིས་ལ་ཆོས་ཉིད་ཀྱི་སྡོམ་པ་ཞེས་ཀྱང་བྱ་བ་ཡིན་ཏེ། གཞན་གྱི་རྣམ་པར་རིག་བྱེད་ལ་མ་ལྟོས་པར་ཏིང་ངེ་འཛིན་ལ་མཉམ་པར་བཞག་པའི་སྟོབས་ཀྱིས་ཐོབ་པའི་སྡོམ་པ་ཡིན་པའི་ཕྱིར། གསུངས་པ་ལ་ཁྱབ་འབྲེལ་ཅི་ཡང་མ་བྱུང་སྟེ། འོ་ན་སྒོམ་སྟོབས་ཀྱིས་ཐོབ་པའི་ཏིང་ངེ་འཛིན་དང་ཤེས་རབ་ལ་སོགས་པའི་

༼༢༡༤༽
ལམ་ཀུན་ཀྱང་ཆོས་ཉིད་ཀྱིས་ཐོབ་པའི་ལམ་ཡིན་པར་འགྱུར་ཏེ། སྡོམ་པའི་ཚབ་ལ་ལམ་ཡིན་པའི་ཕྱིར་ཞེས་འདོན་པ་བསྒྱུར་བས་གོང་གི་རྟགས་དེ་མཚུངས་པའི་ཕྱིར། དེས་ན་ཆོས་ཉིད་ཀྱིས་ཐོབ་པའི་བསམ་གཏན་དང་ལྷན་ཅིག་འབྱུང་བའི་སྡོམ་པ་ཡོད་ལ། ཆོས་ཉིད་ཀྱིས་ཐོབ་པའི་བསམ་གཏན་གྱི་སྡོམ་པ་མེད་པས་ཞིབ་མོའི་རྣམ་དཔྱོད་གཅེས་སོ། །
བསམ་གཏན་དང་པོའི་ཉེར་བསྡོགས་མི་ལྕོགས་མེད་ལ་བརྟེན་པའི་སྒོམ་ལམ་བར་ཆད་མེད་ལམ་གྱི་ངོ་བོར་གྱུར་པའི་སྡོམ་པ་དེ་གཉིས་ལ་སྤོང་བའི་སྡོམ་པ་ཞེས་བྱ་བ་ཡིན་ཏེ། འཆལ་ཚུལ་དང་དེའི་ཀུན་སློང་ཉོན་མོངས་དང་བཅས་པ་དངོས་སུ་སྤོང་བའི་ཕྱིར་ཏེ། བར་ཆད་མེད་ལམ་སྐྱེས་དེ་གཉིས། །
མི་ལྕོགས་མེད་ལ་སྤོང་ཞེས་བྱ། །
ཞེས་གསུངས་པའི་ཕྱིར། བསམ་གཏན་དང་པོའི་དངོས་གཞི་སོགས་ས་གཞན་ལ་བརྟེན་པ་དང་རྣམ་གྲོལ་ལམ་དུ་གྱུར་པའི་སྡོམ་པ་དེ་གཉིས་ལ་སྤོང་སྡོམ་དུ་མི་འཇོག་པ་ནི་གཞུང་དེའི་ཤུགས་ལ་བསྟན་ཏོ། །
དེ་ནས་སྡོམ་པ་དེ་གཉིས་དང་སྤོང་སྡོམ་ལ་མུ་གསུམ་དུ་འགྱུར་ཏེ། ས་གཞན་ལ་བརྟེན་པ་དང་རྣམ་གྲོལ་ལམ་དུ་གྱུར་པའི་སྡོམ་པ་དེ་གཉིས་ནི། སྡོམ་པ་དེ་དང་དེ་ཡིན་ལ། སྤོང་སྡོམ་མ་ཡིན་པའི་མུ། མི་ལྕོགས་མེད་ལ་བརྟེན་པའི་བར་ཆད་མེད་ལམ་དུ་གྱུར་པའི་སྡོམ་པ་དེ་གཉིས་ནི་སྤོང་སྡོམ་དང་སྡོམ་པ་དེ་གཉིས་གང་རུང་ཡིན་པའི་མུ། ས་གཞན་ལ་བརྟེན་པ་རྣམས་ནི་གཉིས་ཀ་མ་ཡིན་པའི་མུ་ཡིན་ནོ། །
དེ་བཞིན་དུ་ཟག་མེད་ཀྱི་སྡོམ་པ་ཡང་ཟག་

༼༢༡༥༽
མེད་ཀྱི་སྙོམས་འཇུག་གི་སྟོབས་ཀྱིས་ཐོབ་པ་ཡིན་ཏེ། ཟག་མེད་ཀྱི་སྙོམས་འཇུག་ནི་སྡོམ་པ་དེའི་ལྷན་ཅིག་འབྱུང་བའི་རྒྱུ་དང་། སྡོམ་པ་དེ་དེའི་ལྷན་ཅིག་འབྱུང་བའི་འབྲས་བུ་ཡིན་པའི་ཕྱིར་ཏེ། དཔེར་ན་སེམས་དང་སེམས་ལས་བྱུང་བ་བཞིན་ནོ། །
དེ་ལྟར་ཡང་འཐད་དེ། བསམ་གཏན་ལས་སྐྱེས་བསམ་གཏན་གྱི། །
ས་ཉིད་ཀྱིས་ཐོབ་ཟག་མེད་ནི། །
འཕགས་དེས། ཞེས་གསུངས་པའི་ཕྱིར། འདིས་ནི་ཟག་མེད་ཀྱི་སྡོམ་པ་ཉིད་འཕགས་པ་བསྟན་པ་ཡིན་ཞིང་། སྤྱིར་ཡང་ལུགས་འདིར་འཕགས་ལམ་ཡིན་ན། འཕགས་པ་ཡིན་པས་ཁྱབ་པ་ཡིན་ནོ། །

དེང་སང་ཕལ་ཆེར་སྡོམ་པ་དེ་གཉིས་རིམ་བཞིན་བསམ་གཏན་དང་ཟག་མེད་ཀྱི་སྙོམས་འཇུག་ལ་བརྟེན་ནས་ཐོབ་གསུངས་པ་ནི་འབྲེལ་ཆེར་མེད་དེ། འོ་ན་སེམས་བྱུང་ཡང་གཙོ་སེམས་ལ་བརྟེན་ནས་ཐོབ་པར་ཐལ། སྡོམ་པ་འདི་གཉིས་སྙོམས་འཇུག་དེ་དང་དེ་ལ་བརྟེན་ནས་ཐོབ་པའི་ཕྱིར། རྟགས་ཁས། ཁྱབ་སྟེ། ལྷན་ཅིག་འབྱུང་རྒྱུའི་མཚན་ཉིད་འཆད་པ་ན། འབྱུང་བཞིན་སེམས་ཀྱི་རྗེས་འཇུག་དང་། །
སེམས་དང་མཚན་ཉིད་མཚན་གཞི་བཞིན། །
སེམས་ལས་བྱུང་དང་སྡོམ་གཉིས་དང་། །
ཞེས་སོགས་གསུངས་པ་ལ་གོ་དོན་འཆད་ཚུལ་ཡོད་པའི་ཕྱིར། གཉིས་པ་སྡོམ་མིན་ཐོབ་ཚུལ་ནི། ཤན་པ་ལ་སོགས་པ་སྡོམ་མིན་ཅན་གྱི་རིགས་སུ་སྐྱེས་པ་རྣམས་ནི། སྲོག་གཅོད་པ་ལ་སོགས་པའི་སྦྱོར་བའི་བྱ་བ་ལ་ཞུགས་པའི་ཚེ་སྡོམ་མིན་ཐོབ་ཅིང་གཞན་གྱི་རིགས་སུ་སྐྱེས་པ་རྣམས་ནི་ཡུལ་དཔོན་ལྟ་

༼༢༡༦༽
བུ་གཅིག་གི་དྲུང་དུ་བདག་སྲོག་གཅོད་པ་ལ་སོགས་པ་འདིས་འཚོ་བར་བྱའོ་ཞེས་བླངས་པ་ལས་སྡོམ་མིན་ཐོབ་སྟེ། སྡོམ་པ་མིན་པ་བྱ་བ་འམ། །
ཁས་ལེན་པ་ལས་ཐོབ་པར་འགྱུར། །
ཞེས་བཤད་པའི་ཕྱིར། བར་མའི་རིག་བྱེད་མ་ཡིན་པར་ཐོབ་ཚུལ་ནི། དགེ་འདུན་གྱི་གཙུག་ལག་ཁང་བརྩིགས་པ་ལྟ་བུ་སོགས། རྫས་ལས་བྱུང་བའི་བསོད་ནམས་བྱ་བའི་དངོས་པོ་བདུན་ནི་དགེ་འདུན་ལ་སོགས་པའི་ཞིང་གིས་ལོངས་སྤྱོད་པའི་ཚེ་ན་བར་མའི་དགེ་བ་སྟོབས་ཆེན་ཐོབ། ཡང་ཟླ་བ་གཅིག་ལ་སོགས་པར་སྦྱིན་པའི་དགེ་བ་སྒྲུབ་པར་ཁས་ལེན་བྱས་པའི་ཚེ་དང་། དད་པའི་སྒོ་ནས་ཕྱག་འཚལ་བའི་ལས་བྱས་པའི་ཚེ་བར་མར་གྱུར་པའི་དགེ་བ་ཐོབ་པ་ཡིན་ཏེ། ལྷག་མའི་རྣམ་རིག་མིན་ཞིང་དང་། །
ལེན་དང་གུས་པར་བྱེད་པས་ཐོབ། །
ཅེས་གསུངས་པའི་ཕྱིར། དེའི་ཤུགས་ལས་བར་མའི་མི་དགེ་བ་ཡང་ཐོབ་ཚུལ་ཤེས་པར་བྱའོ། །
གཉིས་པ་གཞི་གང་ལས་ཐོབ་ཚུལ་ལ་གསུམ་ལས་འདོད་པའི་སས་བསྡུས་ཀྱི་རྣམ་པར་རིག་བྱེད་དང་། རིག་བྱེད་མ་ཡིན་པར་གྱུར་པའི་སོ་ཐར་གྱི་སྡོམ་པ་ནི། སྤང་བྱ་མི་དགེ་བའི་ལས་ལམ་གྱི་སྦྱོར་དངོས་འཇུག་གསུམ་ཐམས་ཅད་སྤོང་བ་ཁས་བླངས་པ་ལས་ཐོབ། གཞི་སེམས་ཅན་དུ་སྟོན་པ་དང་མི་སྟོན་པ་གཉིས་ཀ་ལས་ཐོབ་སྟེ། མ་བྱིན་ལེན་སྤོང་བ་ལྟ་བུ་སེམས་ཅན་དུ་མི་སྟོན་པའི་རྫས་ལོངས་

༼༢༡༧༽
སྤྱོད་ལས་ཐོབ། སྲོག་གཅོད་སྤོང་བ་ལྟ་བུ་སེམས་ཅན་ལས་ཐོབ་པའི་ཕྱིར། བཅས་པ་དང་རང་བཞིན་གྱི་ཁ་ན་མ་ཐོ་བ་གཉིས་ཀ་ལས་ཐོབ་སྟེ། དེ་དག་སྤོང་བས་ཁས་བླངས་པ་ལས་ཐོབ་པའི་ཕྱིར། སྤོང་བའི་གཞི་གང་ལས་ཐོབ་ན། ད་ལྟར་གྱི་ཕུང་ཁམས་སྐྱེ་མཆེད་རྣམས་ལས་སྤང་བྱ་དེ་དང་དེའི་གཉེན་པོར་སྡོམ་པ་དེ་དང་དེ་ཐོབ་པར་འགྱུར་གྱི། འདས་མ་འོངས་ལས་ནི་མ་ཡིན་ཏེ། འདས་མ་འོངས་ད་ལྟར་སེམས་ཅན་དུ་སྟོན་པའི་ཆོས་མ་ཡིན་པས་སོ། །
བསམ་གཏན་དང་ཟག་མེད་ཀྱི་སྡོམ་པ་ནི་ལས་ལམ་གྱི་དངོས་གཞི་ཁོ་ན་ལས་ཐོབ་པ་ཡིན་གྱི། སྦྱོར་མཇུག་དང་བཅས་པ་ལས་མ་ཡིན་ཏེ། སྦྱོར་མཇུག་ལ་མ་ལྟོས་པའི་ཕྱིར་དང་། སྤང་བྱའི་གཞི་རང་བཞིན་གྱི་ཁ་ན་མ་ཐོ་བ་ཁོ་ན་སྤོང་བ་ལས་ཐོབ་པའི་ཕྱིར། དུས་ནི་ཐམས་ཅད་ལས་ཐོབ་སྟེ། སེམས་ཀྱི་རྗེས་འབྲངས་ཡིན་པས་འདས་མ་འོངས་ཀྱི་སྡོམ་པའང་ཐོབ་པའི་ཕྱིར། དེ་ལྟར་ཡང་། འདོད་གཏོགས་ཐམས་ཅད་གཉིས་ཀ་དང་། །
ད་ལྟ་དག་ལས་ཐོབ་པར་འགྱུར། །
བསམ་གཏན་ཟག་མེད་སྡོམ་པ་ནི། །
དངོས་དང་དུས་ནི་ཐམས་ཅད་ལས། །
ཞེས་སོ། །
སྤྱིར་སོ་ཐར་གྱི་སྡོམ་པ་འདི་གཞི་སེམས་ཅན་ཐམས་ཅད་དང་། བསླབ་པའི་ཡན་ལག་ཐམས་ཅད་དང་། སྡོམ་པའི་རྒྱུ་ཐམས་ཅད་ལས་ཐོབ་པའམ། འོན་ཏེ་དབྱེ་བ་ཡོད་ཅེ་ན། སེམས་ཅན་ཐམས་ཅད་ལས་ཐོབ་སྟེ། གཞན་ལ་གནོད་པ་གཞི་དང་བཅས་པ་ལས་བཟློག་དགོས་པས་སོ། །

ཡན་ལག་ལས་ནི་དབྱེ་བ་ཡོད་དེ། དགེ་སློང་གི་སྡོམ་པ་ནི་ལུས་ངག་གི་སྤང་བྱ་བདུན་

༼༢༡༨༽
ཆར་སྤོང་བར་ཁས་བླངས་པས་སྤོང་བདུན་དང་། དགེ་ཚུལ་དང་དགེ་བསྙེན་གྱི་སྡོམ་པ་ནི། ལུས་ཀྱི་མི་དགེ་བ་གསུམ་དང་། ངག་གི་བརྫུན་ཏེ་བཞི་སྤོང་བར་ཁས་བླངས་པས་སྤོང་བཞིའི་སྡོམ་པ་ཡིན་པའི་ཕྱིར། དེ་ལྟར་ཡང་། སྡོམ་པ་སེམས་ཅན་ཐམས་ཅད་ལས། །
ཡན་ལག་རྒྱུད་ལ་དབྱེ་བ་ཡོད། །
ཅེས་སོ། །
འདིར་དོགས་པ་བཀོད་ན། གཞི་ནི་སེམས་ཅན་ཐམས་ཅད་ལས་ཡིན་ན། །
ཆུང་མ་ཅན་གྱི་དགེ་བསྙེན་བཤད་མིན་ནམ། །
འདུལ་བར་སེམས་ཅན་ངེས་པ་དང་བྲལ་སོགས། །
གསུངས་པ་དགེ་ཚུལ་སྐབས་སུ་མ་ཡིན་ནམ། །
དེའི་དོན་ཅུང་ཟད་བཤད་ན། གཞུང་འདིར། དགེ་བསྙེན་ཉིད་དུ་ཁས་བླངས་པས། །
སྡོམ་པ་བསྟན་པ་དགེ་སློང་བཞིན། །
ཞེས་བཤད་པའི་དགེ་བསྙེན་གྱི་སྡོམ་པ་འདི་རྩ་བཞི་ཆང་དང་བཅས་པ་ལྔ་སྤོང་པའི་ཡོངས་རྫོགས་དགེ་བསྙེན་གྱི་སྡོམ་པ་ཡིན་ཞིང་། ཡོངས་རྫོགས་དགེ་བསྙེན་གྱི་རྩ་བཞིའི་ནང་ཚན་དུ་གྱུར་པའི་མི་ཚངས་སྤྱོད་ནི་སེམས་ཅན་ཐམས་ཅད་ལ་སྲུང་མི་དགོས་ཏེ། གཞན་གྱིས་བདག་ཏུ་བཟུང་བའི་བུད་མེད་ལ་ལོངས་སྤྱོད་པ་སོགས་ཀྱི་ལོག་གཡེམ་སྤོང་དགོས་པ་ཡིན་གྱི། རང་གིས་བདག་ཏུ་བཟུང་བ་ལ་མི་ཚངས་སྤྱོད་སྤོང་མི་དགོས་པའི་ཕྱིར། རྒྱུ་མཚན་དེའི་ཕྱིར་ན། ཡོངས་རྫོགས་དགེ་བསྙེན་འདི་ཁྱིམ་པའི་ཕྱོགས་སུ་གཏོགས་པ་ཐེག་པ་ཆེ་ཆུང་ཀུན་མཐུན་ཞིང་། བསླབ་བྱ་བརྗོད་པ་ན་ཡང་འདོད་ལོག་སྤོང་བ་ཙམ་བསླབ་བྱར་བརྗོད་ཀྱི། སེམས་ཅན་ཀུན་ལ་མི་ཚངས་སྤྱོད་སྤོང་བ་མ་བཤད་དོ། །
འདུལ་བའི་ཆོ་ག་རྣམས་ལས་ཡུལ་དུས་

༼༢༡༩༽
སེམས་ཅན་གནས་སྐབས་ཡན་ལག་ངེས་པ་ལྔ་དང་མ་བྲལ་ན་སྡིག་པའི་བསམ་པ་དང་མ་བྲལ་བས་སྡོམ་པ་མི་སྐྱེ་བར་གསུངས་པ་ཞིག་ཡོད་མོད། དེ་དགེ་ཚུལ་གྱི་སྐབས་སུ་གསུངས་པས་དགེ་ཚུལ་དང་དགེ་སློང་ལ་དེ་ལྟར་ཡིན་གྱི། དགེ་བསྙེན་ལ་ངེས་པ་ལྔ་བྲལ་མི་དགོས་པ་ནི་འདུལ་མངོན་གཉིས་ཀ་མཐུན་དགོས་སོ། །
དེ་ལྟར་ན། སྡོམ་པ་སེམས་ཅན་ཐམས་ཅན་ལས། །
ཞེས་བཤད་པ་ནི་དགེ་ཚུལ་ཡན་ཆད་ཀྱི་དབང་དུ་བྱས་པའམ། ཡང་ན་ཁ་ཆེ་བྱེ་བྲག་སྨྲ་བ་རང་གི་ལུགས་སྲོལ་ཙམ་དུ་ཟད་དོ། །
སྡོམ་མིན་ནི་སེམས་ཅན་ཐམས་ཅད་དང་ལས་ལམ་གྱི་ཡན་ལག་ཐམས་ཅད་ལས་ཐོབ་སྟེ། སྒོ་ཐམས་ཅད་ནས་སེམས་ཅན་ཀུན་ལ་གནོད་པར་ཞུགས་པའི་ཕྱིར། རྒྱུ་ཀུན་ལས་མི་ཐོབ་སྟེ། རྒྱུ་དུག་གསུམ་གང་རུང་ངམ། མི་དགེ་བའི་སེམས་ཆུང་འབྲིང་ཆེ་གསུམ་གང་རུང་ལས་ཐོབ་པ་ཡིན་གྱི། ཐམས་ཅད་ལས་ཐོབ་པ་མ་ཡིན་ཏེ། རྒྱུ་དེ་དག་གཅིག་ཅར་དུ་མི་འབྱུང་བའི་ཕྱིར། དེ་ལྟར་ཡང་། སྡོམ་པ་མིན་པ་ཐམས་ཅད་དང་། །
ཡན་ལག་ཀུན་ལས་རྒྱུས་མིན་ནོ། །
ཞེས་བཤད་དོ། །
འདིར་ཡང་དོགས་པ་བཀོད་ན། སྡོམ་མིན་སེམས་ཅན་ཀུན་དང་ཡན་ལག་ནི། །
ཀུན་ལས་ཡིན་ན་རང་གི་ཉེ་དུ་སོགས། །
མི་གསོད་པས་ན་ཕྱོགས་རེའམ་ཉི་ཚེ་ཡི། །
སྡོམ་མིན་ཅན་དག་ཡོད་པ་འགོག་ནུས་སམ། །
དེའི་དོན་ཅུང་ཟད་བཤད་ན། ཤན་པ་ལ་སོགས་པ་སྡོམ་མིན་ཅན་དུ་འཇོག་ན། འདིས་སྤྱིར་སེམས་ཅན་མང་པོ་གསོད་ཀྱང་རང་གི་ཕ་མ་ལ་སོགས་པ་གསོད་པའི་སེམས་དང་བྲལ་བའི་སྡོམ་མིན་

༼༢༢༠༽
སེམས་ཅན་ཐམས་ཅད་ལས་ཐོབ་ཅེས་པ་དེ་ལ་དངོས་སུ་མི་གནོད་དམ། དྲངས་མ་ཐག་པའི་གཞུང་དེའི་དོན་ལྟར་ན། སྡོམ་མིན་ཉི་ཚེ་བ་དང་ཕྱོགས་རེ་བ་མེད་པ་ཁས་བླངས་དགོས་ལ། དེ་ཁས་བླངས་ན་ད་ལྟར་ཤན་པ་ལྟ་བུས་སྲོག་གཅོད་མང་པོ་བྱེད་ཀྱང་མ་བྱིན་ལེན་མི་བྱེད་པ་ཡང་ཡོད་སྲིད་པས། དེ་ལྟ་བུ་སྡོམ་མིན་ཕྱོགས་རེ་བ་ཙམ་དུ་སོང་། ཡང་ཤན་པ་འགའ་ཞིག་དུད་འགྲོ་མང་པོ་གསོད་ཀྱང་འགྲོ་བ་གཞན་མི་གསོད་པར་དམ་བཅའ་བ་ཡང་ཡོད་པས་དེ་ནི་ཉི་ཚེ་ཅན་དུ་སོང་། དེ་བཞིན་དུ་རྐུན་པོ་དང་སྨད་འཚོང་མ་ལྟ་བུ་ཡང་མ་བྱིན་ལེན་དང་འདོད་ལོག་འཆོལ་བར་སྤྱོད་ཀྱང་སྲོག་གཅོད་མི་བྱེད་པ་ཡང་ཡོད་པས་དེ་དག་སྡོམ་མིན་ཅན་དུ་འཇོག་གམ་མི་འཇོག མི་འཇོག་ན་ཤན་པ་ཡང་སྡོམ་མིན་ཅན་ཡིན་པ་དཀའ། འཇོག་ན་སྲོག་གཅོད་མ་བྱས་ཚེ་ལུས་ཀྱི་མི་དགེ་བའི་ལས་ལམ་ཀུན་ལ་སྤྱོད་པ་མ་སོང་བ་ཡན་ལག་ཀུན་ལས་ཇི་ལྟར་ཐོབ་མཁས་པ་དག་གིས་བརྟགས་པར་བྱའོ། །

དེ་ལྟ་ན་འདི་ཡང་ཁ་ཆེ་བྱེ་བྲག་སྨྲ་བ་རང་གི་ལུགས་སྲོལ་ཙམ་དུ་ཟད་དོ། །
ཡང་སོ་ཐར་ལ་སོགས་པ་དུས་ད་ལྟ་བ་ཁོ་ན་དང་ལྡན་ནམ་འདས་མ་འོངས་དང་ཡང་ལྡན་ཞེ་ན། དེའི་ལན་ནི། སོ་ཐར་གྱི་སྡོམ་པ་སྐྱེས་ནས་ཇི་སྲིད་རྒྱུན་མ་བཏང་བའི་བར་དུ་ད་ལྟ་བའི་རྣམ་པར་རིག་བྱེད་མ་ཡིན་པ་དང་ལྡན་ངེས་པའི་ཕྱིར་ན། སོ་ཐར་གྱི་སྡོམ་པ་དང་ལྡན་པའི་གང་ཟག་ཡིན་ན། སོ་ཐར་གྱི་སྡོམ་པ་ད་ལྟ་བ་དང་ལྡན་པའི་གང་ཟག་ཡིན་པས་ཁྱབ་པ་ཡོད། སོ་ཐར་སྡོམ་པ་སྐད་ཅིག་མ་གཉིས་པ་ཐོབ་ནས་རྒྱུན་མ་བཏང་བའི་གང་ཟག་ཡིན་ན། སོ་ཐར་གྱི་སྡོམ་པ་འདས་པ་དང་ད་ལྟ་བ་གཉིས་ཀ་དང་ལྡན་པའི་གང་ཟག་ཡིན་པས་ཁྱབ་སྟེ། སོ་སོར་ཐར་གནས་ཇི་སྲིད་དུ། །
མ་བཏང་བར་རྟག་ད་ལྟར་གྱི། །
རྣམ་རིག་མིན་ལྡན་སྐད་ཅིག་མ། །
དང་པོ་ཕྱིན་ཆད་འདས་པ་དང་། །
ཞེས

༼༢༢༡༽
གསུངས་པའི་ཕྱིར། དང་པོ་ཕྱིན་ཆད་ཅེས་པའི་དོན་ནི། དང་པོའི་ཚེ་འདས་པ་མེད་ཅིང་། དང་པོ་འགགས་ཏེ་གཉིས་པ་སྐྱེས་ནས་སྡོམ་པ་འདས་པ་དང་ལྡན་ཞེས་འཆད་དོ། །
དེ་བཞིན་དུ་སྡོམ་མིན་ལ་ཡང་རིག་བྱེད་མ་ཡིན་པའི་ལྡན་ཚུལ་དེ་ལྟར་ཤེས་པར་བྱ་སྟེ། སྡོམ་མིན་གནས་པའང་དེ་དང་འདྲ། །
ཞེས་བཤད་པའི་ཕྱིར། རྣམ་པར་རིག་བྱེད་ཀྱི་ལྡན་ཚུལ་ནི། སྡོམ་པ་སྡོམ་མིན། བར་མར་གྱུར་པའི་རྣམ་པར་རིག་བྱེད་ཀྱི་གཟུགས་དང་ལྡན་པའི་གང་ཟག་ལ་དེ་དང་དེའི་ལུས་ངག་གི་རྣམ་པར་རིག་བྱེད་བྱེད་བཞིན་པའི་ཚེ་སྐད་ཅིག་མ་དང་པོ་ལ་རིག་བྱེད་ད་ལྟ་བ་དང་། གཉིས་པ་ཕན་ཆད་ལ་འདས་ད་ལྟར་གཉིས་ཀ་དང་ལྡན་པས་ཁྱབ་སྟེ། རྣམ་རིག་བྱེད་ནི་ཐམས་ཅད་ལ། །
བྱེད་པ་དག་ལ་ད་ལྟར་ལྡན། །
མ་བཏང་བར་དུ་སྐད་ཅིག་མ། །
ཕྱིན་ཆད་འདས་ལྡན་ཞེས་གསུངས་པའི་ཕྱིར། སྡོམ་པ་སྡོམ་མིན། བར་མར་གྱུར་པའི་རིག་བྱེད་ཀྱི་གཟུགས་རྣམས་ལ་མ་འོངས་པ་དང་ལྡན་པ་ནི་ནམ་ཡང་མེད་དེ། དེ་དག་སེམས་ཀྱི་རྗེས་འབྲང་མ་ཡིན་པའི་ཕྱིར། དེ་ལྟར་ཡང་སྔ་མའི་འཕྲོ་ལས། མ་འོངས་མེད། །
ཅེས་བཤད་དོ། །
སྒྲིབ་ལུང་མ་བསྟན་དང་མ་སྒྲིབ་ལུང་མ་བསྟན་དུ་གྱུར་པའི་རིག་བྱེད་རྣམས་ལ་ད་ལྟ་བ་ལས་འདས་པ་དང་ལྡན་པ་མེད་དེ། ཆོས་ཉམས་ཆུང་བས་ཐོབ་པའང་ཉམས་ཆུང་བའི་ཕྱིར། དེས་ན་ད་ལྟ་ཁོ་ན་དང་ལྡན་ཏེ། སྒྲིབ་པ་དང་ནི་མ་སྒྲིབ་པ། །
འདས་པ་དག་དང་ལྡན་པའང་མེད། །
ཅེས་བཤད་པའི་ཕྱིར། བསམ་གཏན་དང་ཟག་མེད་ཀྱི་སྡོམ་པ་ལ་དུས་གསུམ་

༼༢༢༢༽
ཀ་ཡོད་དམ། ད་ལྟ་བ་ཁོ་ནར་ངེས་ཞེ་ན། བསམ་གཏན་གྱི་སྡོམ་པ་ཐོབ་ལ་མ་བཏང་བའི་གང་ཟག་ཡིན་ན། བསམ་གཏན་གྱི་སྡོམ་པ་འདས་མ་འོངས་གཉིས་ཀ་དང་ལྡན་པས་ཁྱབ་སྟེ། བསམ་གཏན་སྡོམ་དང་ལྡན་པ་ནི། །
རྟག་ཏུ་འདས་དང་མ་འོངས་དང་། །
ཞེས་གསུངས་པའི་ཕྱིར། འཕགས་པའི་གང་ཟག་ཡིན་ན། ཟག་མེད་ཀྱི་སྡོམ་པ་མ་འོངས་པ་དང་ལྡན་པས་ཁྱབ། ཟག་མེད་ཀྱི་ལམ་སྐད་ཅིག་མ་གཉིས་པ་ཐོབ་པའི་གང་ཟག་ཡིན་ན། ཟག་མེད་གྱི་སྡོམ་པ་འདས་མ་འོངས་གཉིས་དང་ལྡན་པས་ཁྱབ་སྟེ། འཕགས་ནི་དང་པོ་འདས་དང་མིན། །
ཞེས་བཤད་པའི་ཕྱིར། འཕགས་ལམ་མཉམ་གཞག་ལ་གནས་པའི་གང་ཟག་ཡིན་ན། ཟག་མེད་ཀྱི་སྡོམ་པ་ད་ལྟ་བ་དང་ལྡན་པས་ཁྱབ། རྗེས་ཐོབ་ལ་གནས་པའི་འཕགས་པའི་གང་ཟག་ཡིན་ན། ཟག་མེད་ཀྱི་སྡོམ་པ་ད་ལྟ་བ་དང་མི་ལྡན་པས་ཁྱབ། དེ་བཞིན་དུ་ཟག་བཅས་ཀྱི་བསམ་གཏན་གྱི་ཉེར་བསྡོགས་དང་སྙོམས་འཇུག་ལ་མཉམ་པར་གཞག་པའི་གང་ཟག་ཡིན་ན། བསམ་གཏན་གྱི་སྡོམ་པ་ད་ལྟ་བ་དང་ལྡན་པས་ཁྱབ། ཉེར་བསྡོགས་སམ་སྙོམས་འཇུག་དེ་ལས་ལངས་པའི་རྗེས་ཐོབ་ལ་གནས་པ་ཡིན་ན། བསམ་གཏན་གྱི་སྡོམ་པ་ད་ལྟ་བ་དང་མི་ལྡན་པས་ཁྱབ་སྟེ། མཉམ་གཞག་འཕགས་ལམ་གནས་དེ་གཉིས། །

ད་ལྟར་དང་ལྡན། ཞེས་བཤད་པའི་དངོས་བསྟན་དང་ཤུགས་བསྟན་ཏོ། །
བར་མར་གྱུར་པའི་རྣམ་པར་རིག་བྱེད་མ་ཡིན་པའི་གཟུགས་དང་ལྡན་པའི་གང་ཟག་ཡིན་ན། རིག་བྱེད་མ་ཡིན་པའི་གཟུགས་ད་ལྟ་བ་དང་ལྡན་པས་ཁྱབ། སྐད་ཅིག་མ་གཉིས་པ་ཐོབ་

༼༢༢༣༽
ནས་དེ་འདས་པ་དང་ད་ལྟར་གཉིས་ཀ་དང་ལྡན་པས་ཁྱབ་སྟེ། བར་དག་ལ། །
ཡོད་ན་དང་པོ་བར་གྱི་དང་། །
ཕྱིན་ཆད་དུས་ནི་གཉིས་དང་ངོ་། །
ཞེས་བཤད་པའི་ཕྱིར། ཡོད་ན་ཞེས་པའི་དོན་ནི། བར་མ་དང་ལྡན་པ་ལ་རིག་བྱེད་མ་ཡིན་པའི་གཟུགས་དང་ལྡན་པའི་ངེས་པ་མེད་པས། དེ་ལྟར་དུ་གསུངས་པ་ཡིན་ལ། སྡོམ་པ་དང་སྡོམ་མིན་གང་རུང་དང་ལྡན་པ་ལ་རྣམ་པར་རིག་བྱེད་མ་ཡིན་པའི་གཟུགས་དང་ལྡན་པས་ཁྱབ་པ་ཡིན་ནོ། །
ཡང་སྡོམ་པ་དང་ལྡན་པའི་གང་ཟག་ལ་བར་མའི་མེ་དགེ་བའི་རིག་བྱེད་མ་ཡིན་པའི་གཟུགས་དང་ལྡན་པ་ཡོད་དེ། སྡོམ་ལྡན་གྱི་གང་ཟག་གིས་ཞེ་སྡང་དྲག་པོས་ཕ་རོལ་པོ་འཆིང་བ་དང་བརྡེག་པ་དང་། ཚིག་རྩུབ་མོ་སྨྲ་བ་ལ་སོགས་པའི་བྱ་བ་བྱེད་པ་ན། བར་མ་མི་དགེ་བའི་རིག་བྱེད་མ་ཡིན་པའི་གཟུགས་སྐྱེ་བའི་ཕྱིར། སྡོམ་མིན་ཅན་གྱི་གང་ཟག་ལ་བར་མ་དགེ་བའི་རིག་བྱེད་མ་ཡིན་པའི་གཟུགས་དང་ལྡན་པ་ཡོད་དེ། སྡོམ་མིན་ཅན་གྱིས་རབ་ཏུ་དྭང་བ་དྲག་པོས་དཀོན་མཆོག་གི་རྟེན་ལ་ཕྱག་འཚལ་བ་ལ་སོགས་པའི་བྱ་བ་བྱེད་པ་ན། བར་མ་དགེ་བའི་རིག་བྱེད་མ་ཡིན་པའི་གཟུགས་སྐྱེ་བའི་ཕྱིར་ཏེ། སྡོམ་མིན་གནས་པ་དགེ་བ་དང་། །
སྡོམ་ལ་གནས་པ་མི་དགེ་བའི། །
རྣམ་རིག་མིན་ལྡན་ཇི་སྲིད་དུ། །
རབ་དང་ཉོན་མོངས་ཤུགས་ལྡན་པར། །
ཞེས་བཤད་པའི་ཕྱིར། འདིར་བརྟགས་ན་ལུས་ཀྱིས་བརྡེགས་པ་དང་ཕྱག་འཚལ་པ་ལ་སོགས་པ་རིག་བྱེད་དངོས་སུ་སོང་བས་རིག་བྱེད་མ་ཡིན་པ་དང་ལྡན་ཚུལ་དུ་ཆེར་མ་འབྲེལ་བ་འདྲ། རྣམ་རིག་བྱེད་ལྡན་ཇི་སྲིད་དུ། །

༼༢༢༤༽
ཞེས་འདོན་དགོས་སོ་སྙམ་པའི་དོགས་པ་འབྱུང་རིགས་ལ། རང་གི་བསམ་ཚོད་ནི། བསམ་པ་དྲག་པོས་བྱས་པའི་དགེ་མི་དགེ་གང་རུང་གི་རིག་བྱེད་དང་ལྡན་ན་དེའི་རིག་བྱེད་མ་ཡིན་པའི་གཟུགས་དང་ཡང་ལྡན་པས་ཁྱབ་པ་ཡོད་པས་ཀུན་སློང་དྲག་པོས་བརྡེག་པ་དང་ཕྱག་འཚལ་བ་ལ་སོགས་པའི་རིག་བྱེད་དང་ལྡན་བཞིན་པའི་གནས་སྐབས་ཀྱི་རིག་བྱེད་མ་ཡིན་པ་དེའི་ལྡན་ཚུལ་གྱི་དབང་དུ་ནས་གཞུང་འདི་གསུངས་པ་ཡིན་ཞེས་འཆད་དགོས་སོ། །
སྡོམ་ལྡན་གྱི་གང་ཟག་གི་རྒྱུད་ལ་བར་མ་མི་དགེ་བ་ཡོད་པར་མ་ཟད་བར་མ་དགེ་བ་ཡང་མཐའ་ཡས་པ་ཡོད་དེ། དེའི་རྒྱུད་ཀྱི་དགེ་བ་ཐམས་ཅད་སྡོམ་པས་བསྡུས་པའི་དགེ་བར་མ་ངེས་པའི་ཕྱིར། དཔེར་ན་དགེ་སློང་གིས་ལུས་ཀྱིས་བསྐོར་བ་དང་མདོ་འདོན་པ་ལ་སོགས་པའི་དགེ་བ་རྣམས་སྡོམ་པ་རང་གི་ངོ་བོ་མ་ཡིན་པས་བར་མ་དགེ་བ་ཙམ་དུ་འཐད་ལ། འོན་ཀྱང་སྡོམ་པ་དང་ལྡན་པའི་རྟེན་ལ་བསགས་པའི་དགེ་བ་ཡིན་པས་སྡོམ་པ་དང་མི་ལྡན་པ་དག་གིས་བྱས་པའི་དགེ་བ་ལས་ཆེས་ཁྱད་པར་དུ་འཕགས་ཤིང་ཕན་ཡོན་ཆེ་བར་འབྱུང་ངོ་། །
དེ་བཞིན་དུ་སྡོམ་མིན་ཅན་གྱི་རྒྱུད་ལ་ཡང་བར་མ་མི་དགེ་བ་དང་དགེ་བ་འབྱུང་ཚུལ་ཤེས་པར་བྱའོ། །
དེ་ལྟར་ན་རིག་བྱེད་དང་རིག་བྱེད་མ་མིན་པའི་ལྡན་ཚུལ་མུ་བཞི་སྟེ། སྡོམ་པ་དང་སྡོམ་མིན་མངོན་གྱུར་པ་གང་ཡང་མེད་པའི་བར་མ་ལ་གནས་པས་ཀུན་སློང་གི་སེམས་ཞན་པས་དགེ་མི་དགེ་བྱེད་ན་རྣམ་པ་རིག་བྱེད་ཉིད་དང་ལྡན་ལ་

༼༢༢༥༽
རིག་བྱེད་མ་ཡིན་པ་དང་མི་ལྡན་པའི་མུ། ཚེ་འཕོས་ཏེ་ཚེ་སྔ་མའི་རྣམ་རིག་བཏང་བ་དང་། ཚེ་འདིའི་རྣམ་རིག་མ་སྐྱེས་པ་དང་འབྲས་བུ་ལས་ཉམས་པ་སོགས་ཀྱི་འཕགས་པའི་གང་ཟག་ནི་རིག་བྱེད་མ་ཡིན་པར་དང་ལྡན་ལ་རིག་བྱེད་དང་མི་ལྡན་པའི་མུ། བར་མ་ལ་གནས་པས་སེམས་དྲག་པོས་དགེ་མི་དགེའི་ལས་བྱེད་པ་ནི་གཉིས་ཀ་དང་ལྡན་པའི་མུ། གཟུགས་མེད་ཀྱིས་སོ་སྐྱེ་སོགས་ནི་གཉིས་ཀ་དང་མི་ལྡན་པའི་མུ་ཡིན་ཏེ། བར་མ་དོར་གནས་སེམས་ཞན་པས། །

བྱེད་ན་རྣམ་རིག་ཉིད་དང་ལྡན། །
རྣམ་རིག་བཏང་དང་མ་སྐྱེས་པའི། །
འཕགས་པའི་གང་ཟག་རྣམ་རིག་མིན། །
ཞེས་བཤད་པའི་ཕྱིར། གཏོང་ཚུལ་ནི། བསླབ་པ་ཕུལ་དང་ཤི་འཕོས་དང་། །
ཞེས་སོགས་ཀྱིས་བསྟན་ཏེ། གྲགས་ཆོད་ཆེ་ཞིང་གོ་སླ། བསམ་གཏན་གྱི་སས་བསྡུས་ཀྱི་དགེ་བ་གཏོང་ཚུལ་ནི། བསམ་གཏན་གཏོགས་པའི་དགེ་བ་ནི། །
ས་འཕོས་ཉམས་པ་དག་གིས་གཏོང་། །
ཞེས་པས་བསྟན། དེས་གཟུགས་མེད་ཀྱི་དགེ་བའི་གཏོང་ཚུལ་ཡང་ཤེས་ནུས་པ་ཡིན་ཏེ། དེ་བཞིན་གཟུགས་མེད་གཏོགས། །
ཞེས་བཤད་པའི་ཕྱིར། བསམ་གཏན་གཏོགས་པའི་ཞེས་སོགས་ཀྱི་ཁོངས་སུ་བསམ་གཏན་གྱི་སྡོམ་པའི་གཏོང་ཚུལ་ཡང་ཤེས་ནུས་པས་དེའི་གཏོང་ཚུལ་གཞུང་ཟུར་པ་མེད་དོ། །
འདིའི་དོན་ལ་ཊཱིཀྐ་མཛད་པ་དག་གིས་ས་གོང་འོག་ཏུ་འཕོས་པའམ། སྙོམས་འཇུག་ཉམས་པ་དག་གིས་གཏོང་། །
ཞེས་བཤད། ཐམས་ཅད་མཁྱེན་པ་ཀླུ་སྒྲུབ་རྗེའི་གསུང་ལས། 

༼༢༢༦༽
བསམ་གཏན་དང་པོ་ནས་བསམ་གཏན་གཉིས་པར་སྐྱེ་བ་བླངས་པའི་ཚེ་ན་བསམ་གཏན་དང་པོའི་སས་བསྡུས་ཀྱི་དགེ་བ་གཏོང་བ་ལྟ་བུ་དང་། བསམ་གཏན་གཉིས་པ་ནས་བསམ་གཏན་དང་པོར་ལས་ཉོན་གྱིས་སྐྱེ་བ་བླངས་པའི་ཚེ་ན། བསམ་གཏན་གཉིས་པའི་དགེ་བ་གཏོང་བ་ལྟ་བུའོ། །
ཡང་ཤི་འཕོས་པས་གཏོང་ཚུལ་ནི། སྦྱོར་ལམ་དྲོད་ཐོབ་པའི་འདོད་པའི་སོ་སྐྱེ་འདོད་པར་ལས་ཉོན་གྱི་སྐྱེ་བ་བླངས་པའི་ཚེ་ན་བསམ་གཏན་གྱི་སྙོམས་འཇུག་གིས་བསྡུས་པའི་སྦྱོར་ལམ་གཏོང་བ་ལྟ་བུའོ། །
འོ་ན་ས་འཕོས་པས་གཏོང་བ་དང་། ཤི་འཕོས་པས་གཏོང་བ་ལ་ཁྱད་པར་ཅི་ཡོད་སྙམ་ན། ཁྱད་པར་ཡོད་དེ། འདོད་པ་ནས་འདོད་པས་སྐྱེ་བ་བླངས་པའི་ཚེ་དེ་ནས་དེར་ཤི་འཕོས་པ་ཡིན་ཡང་། དེ་ནས་ས་འཕོས་པ་མ་ཡིན་པའི་ཕྱིར། དེས་ན་བསམ་གཏན་དང་པོ་ནས་གཉིས་པར་སྐྱེ་བ་བླངས་པའི་ཚེ་བསམ་གཏན་དང་པོའི་དགེ་བ་དེ་ས་འཕོས་པས་བཏང་བ་ཡིན་གྱི། ཤི་འཕོས་པས་བཏང་བ་ནི་མ་ཡིན་ཏེ། དེར་ཤི་འཕོས་པ་ཙམ་གྱིས་གཏོང་ན། བསམ་གཏན་དང་པོ་ནས་བསམ་གཏན་དང་པོར་ཤི་འཕོས་པའི་ཚེ་ཡང་གཏོང་བར་རིགས་པ་ལས། དེ་ལྟར་མི་གཏོང་བའི་ཕྱིར། ཞེས་ཞིབ་མོའི་མཐའ་དཔྱོད་དང་བཅས་གསུངས་པར་མཛད་དོ། །
འོན་ཀྱང་འདིའི་ཐད་ཀྱི་རང་འགྲེལ་ལས། བསམ་གཏན་དུ་གཏོགས་པའི་དགེ་བ་ཐམས་ཅད་ནི་རྒྱུ་གཉིས་ཀྱིས་གཏོང་སྟེ། ས་འཕོས་པ་ལས་སམ། སྙོམས་པར་འཇུག་པར་ལས་ཡོངས་སུ་ཉམས་པ་ལས་སོ། 

༼༢༢༧༽
།རིགས་མཐུན་པ་བཏང་བ་ལས་ཀྱང་ཅུང་ཟད་གཏོང་བར་འགྱུར་རོ། །
ཞེས་གསུངས་པའི་ས་འཕོས་པ་ནི་ས་གཅིག་ནི་ས་གཅིག་ཤོས་སུ་སྐྱེ་བ་བླངས་པ་མ་ཡིན་ལ། འོ་ན་ཅི་ཞེ་ན། སྤྱིར་ས་འཕོས་པ་ནི་འདོད་པའི་རྟེན་ལ་བསམ་གཏན་གྱི་སྙོམས་འཇུག་སྐྱེས་ཏེ། འདོད་པ་ལ་ཆགས་བྲལ་བྱས་པའི་འདོད་པའི་རྟེན་དུ་ཡང་ས་འཕོས་པ་ཡིན་ཏེ། འདོད་པའི་ས་ལས་འདས་ནས་བསམ་གཏན་གྱི་ས་པའི་ཏིང་ངེ་འཛིན་དང་ལྡན་པར་སོང་བའི་ཕྱིར། བྱེ་བྲག་འདིར་བསམ་གཏན་གྱི་དགེ་བའི་གཏོང་རྒྱུར་བཤད་པའི་ས་འཕོས་པ་ནི། ལུས་རྟེན་མ་དོར་བཞིན་དུ་བསམ་གཏན་གྱི་སྙོམས་འཇུག་བཞིར་ཏིང་འཛིན་རིམ་བཞིན་ས་འཕོས་པ་དེ་ཡིན་ཏེ། ཤེར་མདོའི་ཕྱོགས་ལས། བྱང་ཆུབ་སེམས་དཔའ་འདོད་ན་བསམ་གཏན་དང་པོ་ལ་སྙོམས་པར་འཇུག་གོ །དེ་ལས་ལངས་ནས་གཉིས་པ་ལ་སྙོམས་པར་འཇུག་གོ །དེ་བཞིན་དུ་གསུམ་པ་དང་། བཞི་པའི་བར་དུ་གསུངས་པ་དང་། གཟུགས་མེད་བཞི་ལ་ཡང་དེ་བཞིན་དུ་གསུངས་པ་དང་། ཉན་ཐོས་ཀྱི་དབང་དུ་བྱས་པ་ནི་གཞུང་འདིའི་གནས་བརྒྱད་པར། ས་བརྒྱད་རྣམ་གཉིས་འབྲེལ་པ་དང་། །

གཅིག་བརྒལ་སོང་ཞིང་འོངས་ནས་ནི། །
རིགས་མི་མཐུན་པ་གསུམ་པར་འགྲོ། །
ཞེས་གསུངས་པའི་ས་བརྒྱད་འབྲེལ་བ་དེ་བསམ་གཏན་བཞི་དང་གཟུགས་མེད་བཞི་ལ་ཐར་ཆགས་སུ་འཇུག་པ་ལ་བཤད་པས། དེ་ལྟར་ན་འདོད་པའམ་བསམ་གཏན་དང་པོའི་རྟེན་ལ་དང་པོའི་སྙོམས་འཇུག་ལ་ཡུན་རིང་དུ་གནས། དེ་ལས་ལངས་ནས་

༼༢༢༨༽
གཉིས་པ་སོགས་ལ་རིམ་བཞིན་དུ་གནས་པ་འབྱུང་ཞིང་། ཡང་ཐར་ཆགས་མ་ཡིན་པར་ཐོད་རྒལ་གྱི་ཉེ་སྦྱོར་དང་ཐོད་རྒལ་དངོས་གཞིའི་ཚེ་ལུགས་མི་མཐུན་དུ་སྙོམས་པར་འཇུག་པའི་སྐབས་ཀྱི་ཡོད་པས་དེའི་ཚེ་བསམ་གཏན་དང་པོ་ལྟ་བུ་ལ་མཚོན་ན་རྟེན་གྱི་གང་ཟག་ཤི་མ་འཕོས་པར་བསམ་གཏན་དང་པོ་ནས་གཉིས་པའི་སྙོམས་འཇུག་ལ་ཞུགས་པའི་ཚེ་དང་པོའི་སས་བསྡུས་ཀྱི་དགེ་བ་གཏོང་བ་ལྟ་བུ་ནི་བསམ་གཏན་གྱི་དགེ་བས་འཕོས་པས་གཏོང་བའི་མཚན་གཞི་ཡིན་ཏེ། དེའི་ཚེ་བསམ་གཏན་གཉིས་པའི་ཏིང་ངེ་འཛིན་སྐྱེས་པས་དེར་ས་འཕོས་ཞེས་སྟེ། ཏིང་ངེ་འཛིན་འཕོས་པ་ཡིན་པའི་ཕྱིར། དེའི་ཚེ་བསམ་གཏན་དང་པོའི་སས་བསྡུས་བཏང་བ་ནི་ས་འཕོས་པས་བཏང་བ་ཞེས་བྱའོ། །
དཔེར་ན་ཟག་མེད་ཀྱི་ལམ་གཏོང་ཚུལ་གྱི་སྐབས་སུ་འབྲས་གནས་ཐོབ་པས་ཞུགས་པའི་ལམ་གཏོང་པར་བཤད་པ་དང་མཚུངས་སོ། །
དེ་བཞིན་དུ་བསམ་གཏན་གཉིས་པ་སོགས་དང་། གཟུགས་མེད་བཞིའི་སྐབས་སུ་ཡང་རིགས་འགྲེལ་ཤེས་པར་བྱའོ། །
ཉམས་པས་གཏོང་བ་ནི། འདོད་པའི་བསམ་གཏན་གྱི་རྟེན་ལ་སྙོམས་འཇུག་ལྡན་པ་ན་འདོད་པའི་ཉོན་མོངས་གསར་དུ་སྐྱེས་པས་བསམ་གཏན་གྱི་སྙོམས་འཇུག་དེ་གཏོང་བ་ཡིན་ཏེ། འདི་དངོས་བསྟན་གོ་སླ་བས་འཆད་ཚུལ་མི་མཐུན་པ་མེད་དོ། །
རིགས་མཐུན་བཏང་བ་ལས་ཀྱང་ཅུང་ཟད་བཏང་བར་

༼༢༢༩༽
འགྱུར་ཞེས་པ་འདི་ལ་མཁས་པ་དག་གིས་བཤད་པ་མཛད་པ་མ་མཐོང་ཡང་རང་གི་གོ་ཚོད་ནི། བསམ་གཏན་གྱི་སྙོམས་འཇུག་ལ་ལྟོས་ཏེ་རིགས་མཐུན་ནི། བསམ་གཏན་གྱི་ཉེར་བསྡོགས་ཡིན་པས་དེ་བཏང་བ་ལས་ཀྱང་བསམ་གཏན་གྱི་སས་བསྡུས་ཀྱི་དགེ་བ་ཅུང་ཟད་གཏོང་བ་ཡོད་པའི་དོན་དུ་འཆད་པར་སེམས་སོ། །
ཟག་མེད་ཀྱི་ལམ་གཏོང་ཚུལ་ནི། འཕགས་པ། །
འབྲས་བུ་ཐོབ་སྦྱངས་ཉམས་པ་ལས། །
ཞེས་པས་བསྟན། དོན་ནི་རྒྱུན་ཞུགས་འབྲས་གནས་ཀྱི་རྟོགས་པ་ཐོབ་པའི་ཚེ་ན། རྒྱུན་ཞུགས་ཞུགས་པའི་ལམ་གཏོང་བ་དང་། དེ་བཞིན་དུ་ཕྱིར་འོང་གི་འབྲས་བུ་ཐོབ་པ་ན་ཕྱིར་འོང་ཞུགས་ལམ་གཏོང་བ་སོགས་དང་། དབང་པོ་སྦྱངས་པའི་དབང་གིས་དབང་པོ་རྣོན་པོར་འཕོས་པ་ན། རྟུལ་པོའི་ལམ་གཏོང་བ་དང་། དགྲ་བཅོམ་པའི་འབྲས་བུ་ལས་ཉམས་ཏེ་ཕྱིར་འོང་དུ་གྱུར་པ་ན་དགྲ་བཅོམ་གྱི་རྟོགས་པ་གཏོང་བ་རྣམས་ཡིན་ནོ། །
སྡོམ་མིན་གཏོང་ཚུལ་ནི། སྡོམ་མིན་སྡོམ་པ་ཐོབ་པ་དང་། །
ཤི་དང་མཚན་གཉིས་བྱུང་བ་ལས། །
ཞེས་པས་བསྟན། བར་མ་གཏོང་ཚུལ་ནི། བར་མ་ཤུགས་བླང་བྱ་བ་དང་། །
དོན་ཚེ་རྩ་བ་ཆད་པ་ལས། །
ཞེས་གསུངས་ཏེ་དོན་ནི། ཉོན་མོངས་དྲག་པོས་གཞན་ལ་བརྡེག་པའམ། དད་པ་དྲག་པོས་ཕྱག་འཚལ་བ་ལ་སོགས་པ་བྱེད་པ་ན་བརྡེག་པ་ལ་སོགས་པ་བྱེད་འདོད་ཀྱི་ཀུན་སློང་གི་བསམ་པའི་ཤུགས་དེ་ཆད་པ་ན་བར་མའི་མི་དགེ་བའམ་དགེ་བ་དེ་གཏོང་། ཟླ་བ་ལ་སོགས་པའི་བར་དུ་གཞན་གྱི་འཚོ་བ་སྦྱོར་བ་དམ་

༼༢༣༠༽
བཅས་ཤིང་ཁས་བླངས་ནས་ཁས་ལེན་གྱི་དུས་འདས་པས་གཏོང་བ་ནི་ཁས་བླངས་པ་ཆད་པས་གཏོང་བ་དང་། གཞན་གྱི་འཚོ་བ་སྦྱོར་བ་དང་ཟས་བཟའ་བའི་ཚེ་དཀོན་མཆོག་གསུམ་གྱི་བསྟོད་པ་འདོན་པ་ལ་སོགས་པར་དམ་བཅས་ནས་བྱ་བ་དེ་མི་བྱེད་པ་ལྟ་བུ་ནི་བྱ་བ་ཆད་པས་གཏོང་བ་དང་། གཙུག་ལག་ཁང་བརྩིགས་ནས་དགེ་འདུན་ལ་ཕུལ་བ་དང་། མཆོད་རྟེན་བརྩིགས་པའི་དགེ་བ་ལྟ་བུ། གཙུག་ལག་ཁང་སོགས་མ་ཞིག་གི་བར་དུ་དགེ་བ་དེའི་རྒྱུན་མ་ཆད་པ་ལས་དེ་ཞིག་པའི་ཚེ་གཏོང་བ་ལྟ་བུ་དོན་ཆད་པས་གཏོང་བ་དང་། བར་མ་འདི་གཟུགས་ཅན་གྱི་དགེ་བ་ཡིན་པས་ཤི་འཕོས་པས་གཏོང་བ་ལྟ་བུ་ཚེ་ཆད་པས་གཏོང་བ་དང་། དགེ་རྩ་གཅོད་པའི་ཉེ་བའི་སྦྱོར་བ་ལ་ཞུགས་པའི་ཚེ་གཏོང་བ་ལྟ་བུ་དགེ་རྩ་ཆད་པས་གཏོང་བ་དང་དྲུག་ཡོད་དེ། བར་མ་ཤུགས་བླང་བྱ་བ་དང་། །

དོན་ཚེ་རྩ་བ་ཆད་པ་ལས། །
ཞེས་བཤད་པའི་ཕྱིར་རོ། །
བར་མ་ལ་ཤི་འཕོས་པས་གཏོང་ཚུལ་བཤད་ན། བསམ་གཏན་དང་ཟག་མེད་ཀྱི་སྡོམ་པ་གཉིས་ཀྱང་གཟུགས་ཅན་ཡིན་པའི་ཕྱིར་ན། ཤི་འཕོས་པས་གཏོང་རྒྱུར་འགྱུར་རིགས་པ་ལས། གཞུང་འདིར་དེ་ལྟར་མ་བཤད་པའི་རྒྱུ་མཚན་ཅི་ཡིན་སྙམ་པའི་དོགས་པ་དཔྱོད་ལྡན་ལ་འབྱུང་རིགས་སོ། །
དེ་ལ་རེ་ཞིག་འདི་ལྟར་སེམས་ཏེ། ཟག་མེད་ཀྱི་ལམ་སྐད་ཅིག་མ་དང་པོ་ཐོབ་པ་ནས་བཟུང་ཟག་མེད་ཀྱི་སྡོམ་པ་དང་མི་ལྡན་པའི་སྐབས་གང་ཡང་མེད་པས་དེ་གཟུགས་ཅན་ཡིན་ཡང་ཤི་འཕོས་པའི་ཚེ་མི་གཏོང་བ་རྒྱུན་མི་ཆད་པར་

༼༢༣༡༽
ལྡན་པ་ཡིན། བསམ་གཏན་གྱི་སྡོམ་པ་ནི་བསམ་གཏན་གཉིས་པ་ལྟ་བུ་ནས་བསམ་གཏན་དང་པོའམ། འདོད་པ་ལྟ་བུར་འཆི་འཕོ་བ་ན་འོག་སའི་ཉོན་མོངས་མངོན་དུ་གྱུར་ནས་ས་འོག་མའི་སྐྱེ་སྲིད་དུ་ཉིང་མཚམས་སྦྱོར་བ་ཡིན་པས་ཤི་འཕོས་པའི་སྔོན་དུ་བསམ་གཏན་གྱི་སྡོམ་པ་དེ་བཏང་ཟིན་པའི་ཕྱིར་ཏེ། དེའི་སྔོན་དུ་བསམ་གཏན་གྱི་སྙོམས་འཇུག་བཏང་ཟིན་པའི་ཕྱིར། དེ་སྐད་དུ། འཆི་འཕོའི་དག་ལས་ཉོན་མོངས་ཀུན། །
ཉོན་མོངས་ཅན་ལས་གོང་མ་མིན། །
ཞེས་བཤད་དོ། །
ཡང་བསམ་གཏན་གཉིས་པ་སོགས་ནས་ཤི་འཕོས་ཏེ་གོང་སར་སྐྱེ་བ་ན་འཆི་འཕོ་བའི་སྔོན་རོལ་དུ་འོག་སའི་རྟེན་ལ་གོང་མའི་སྙོམས་འཇུག་མངོན་དུ་བྱེད་ཅིང་། དེ་མངོན་དུ་བྱས་པའི་ཚེ་འོག་སས་བསྡུས་པའི་བསམ་གཏན་གྱི་སྡོམ་པ་སོགས་བཏང་ནས་གོང་སས་བསྡུས་པའི་བསམ་གཏན་གྱི་དགེ་བ་སྐྱེས་པའི་གནད་ཀྱང་འདིར་གོ་དགོས་སོ། །
དེས་ན་གཞུང་འདིར། བསམ་གཏན་དང་ཟག་མེད་ཀྱི་སྡོམ་པའི་གཏོང་རྒྱུ་ལ་ཤི་འཕོས་པ་མི་འབྱུང་པའི་རྒྱུ་མཚན་མཁས་པ་དག་གིས་ཤེས་པར་བྱའོ། །
འདོད་པའི་སས་བསྡུས་ཀྱི་དགེ་བ་སོར་སྡོམ་སོགས་ཀྱི་གཏོང་ཚུལ་སྔར་བཤད་པ་དེ་ལྟར་ཡིན་ལ། དེའི་སས་བསྡུས་ཀྱི་དགེ་བ་གཟུགས་ཅན་མ་ཡིན་པ་རྣམས་ནི། དགེ་རྩ་ཆད་པ་དང་། ཁམས་གོང་དུ་སྐྱེ་བ་བླངས་པ་གཉིས་ཀྱིས་གཏོང་སྟེ། འདོད་གཏོགས་དགེ་བ་གཟུགས་མིན་ནི། །
རྩ་ཆད་གོང་དུ་སྐྱེས་པ་ལས། །
ཞེས་བཤད་པའི་ཕྱིར། འདོད་པ་

༼༢༣༢༽
ནས་ཁམས་གོང་དུ་སྐྱེས་པའི་ཚེ་འདོད་པའི་སས་བསྡུས་ཀྱི་ཆོས་རྣམས་བཏང་བ་ཡིན་གྱི། འདོད་པའི་རྟེན་ལ་ཡོད་པའི་ཆོས་རྣམས་བཏང་བ་མ་ཡིན་ཏེ། འདོད་པའི་རྟེན་ཅན་གྱི་འཕགས་པ་ཁམས་གོང་དུ་སྐྱེས་པའི་ཚེ། སྔར་འདོད་པའི་རྟེན་ལ་ཡོད་པའི་འབྲས་གནས་ཀྱི་ལམ་སོགས་དེའི་རྒྱུན་མ་བཏང་བར་ཡོད་པའི་ཕྱིར། དགེ་རྩ་ཆད་པས་དགེ་བ་ཐམས་ཅད་གཏོང་ཞེས་བཤད་པ་འདི་ལ་ཞིབ་ཆ་ཅུང་ཟད་དགོས་སམ་སྙམ་སྟེ། ལས་རྒྱུ་འབྲས་མེད་པར་ལྟ་བའི་ལོག་ལྟ་སྐྱེས་པ་དེའི་རྒྱུད་ལ་སྔར་ཡོད་ཀྱི་དགེ་བ་ཐམས་ཅད་ཀྱི་རྒྱུན་ཆད་པ་ནི་གཞིར་བཞག་ལ། དེའི་རྒྱུད་ལ་དགེ་བ་གཏན་ནས་མེད་པ་ནི་ཁས་ལེན་དུ་མི་རུང་སྟེ། ལོག་ལྟ་སྐྱེས་པ་དེའི་རྒྱུད་ལ་ཉེ་དུ་ལ་བྱམས་སེམས་ལ་སོགས་པའི་དགེ་བ་མངོན་གྱུར་དུ་ལྡན་སྲིད་པའི་ཕྱིར། ཁམས་གསུམ་གྱི་ཉོན་མོངས་པ་ཕྲ་རྒྱས་ལ་སོགས་པ་གཟུགས་ཅན་མ་ཡིན་པ་རྣམས་ནི་རང་རང་གི་སྤོང་བ་གཉེན་པོ་སྐྱེས་པས་གཏོང་སྟེ། གཉེན་པོ་དེས་སྤང་བྱ་དེའི་ཐོབ་པ་བཅད་ནས་སྤང་བྱ་དེ་ལས་གྲོལ་བའི་རྣམ་གྲོལ་ལམ་སྐྱེ་བར་འགྱུར་པའི་ཕྱིར་ཏེ། ཉོན་མོངས་པ་ཅན་གཟུགས་མིན་ནི། །
གཉེན་པོ་སྐྱེས་པས་རྣམ་ཉམས་འགྱུར། །
ཞེས་བཤད་པའི་ཕྱིར། སྔར་བཤད་པའི་སྡོམ་པ་དང་སྡོམ་མིན་དེ་རྣམས་རྟེན་གྱི་གང་ཟག་གང་གི་རྒྱུད་ལ་ལྡན་ཞེ་ན། དེའི་ལན་ནི། མི་མ་ཡིན་པ་ངན་སོང་གསུམ་གྱི་གང་ཟག་དང་། མི་ཡིན་ཀྱང་བྱང་སྒྲ་མི་སྙན་པ་དང་། གླིང་གཞན་

༼༢༣༣༽
གསུམ་གང་རུང་གི་མི་ཡིན་ཡང་། དང་པོ་ནས་མཚན་གང་ཡང་མེད་པའི་ཟ་མ་དང་། ཡོད་ཀྱང་དགའ་བའི་དོན་བྱེད་མི་ནུས་པའི་མ་ནིང་སོགས་ལ་སྡོམ་པ་དང་སྡོམ་མིན་གང་ཡང་ཡེ་མི་སྐྱེ་ཞིང་། དེ་དག་དང་གཏན་དུ་མི་ལྡན་པར་ངེས་ཏེ། ཟ་མ་མ་ནིང་སྒྲ་མི་སྙན། །
མཚན་གཉིས་མ་གཏོགས། ཞེས་གསུངས་པའི་ཕྱིར། གླིང་གསུམ་གྱི་མི་སྐྱེས་པ་དང་། བུད་མེད་རྣམས་ལ་སྡོམ་མིན་དང་སྡོམ་པ་གཉིས་ཀ་སྐྱེ་བ་དང་གནས་པའི་རྟེན་དུ་རུང་། ཁྱད་པར་གླིང་གསུམ་གྱི་མི་ནི་སོར་སྡོམ་སོགས་སྡོམ་པ་གསུམ་ཀའི་རྟེན་དུ་རུང་སྟེ། ཡང་དག་པར་བླངས་པའི་ངེས་འབྱུང་གི་སྡོམ་པ་སྐྱེ་བས་སོར་སྡོམ་གྱི་རྟེན་དང་། བསམ་གཏན་གྱི་ཉེར་བསྡོགས་དང་དངོས་གཞི་སྐྱེ་བས་བསམ་གཏན་གྱི་སྡོམ་པའི་རྟེན་དང་། ཟག་མེད་ཀྱི་ལམ་སྐྱེ་བས་ཟག་མེད་ཀྱི་སྡོམ་པ་སྐྱེ་བ་དང་གནས་པའི་རྟེན་དུ་རུང་བའི་ཕྱིར་ཏེ། དེ་སྐད་དུ་གཞུང་ལས། མི་རྣམས་ལ། །
སྡོམ་མིན་སྡོམ་པའང་དེ་བཞིན་ལ། །
ལྷ་ལའང་མི་རྣམས་ལ་གསུམ་མོ། །
ཞེས་བཤད་དོ། །
ལྷ་ལ་སྡོམ་པ་ཡོད་པའི་རྒྱུ་མཚན་ནི། འདོད་པའི་ལྷ་དང་གཟུགས་ཁམས་སུ་སྐྱེས་པའི་ལྷ་རྣམས་ལ་བསམ་གཏན་གྱི་སྡོམ་པ་ཡོད་དེ། དེ་ཡང་གཟུགས་ཁམས་ཀྱི་ལྷ་ཕལ་ཆེར་ལ་འཆི་འཕོ་བའི་སྐབས་མ་གཏོགས་བསམ་གཏན་གྱི་སྡོམ་པ་ཡོད་ངེས་པ་དང་། འདོད་ལྷ་རྣམས་ནི་བསམ་གཏན་གྱི་སྡོམ་པ་སྐྱེ་བ་དང་གནས་པ་གཉིས་ཀའི་རྟེན་དུ་རུང་བས་བསམ་གཏན་གྱི་སྡོམ་པ་ཡོད་དུ་རུང་

༼༢༣༤༽
བ་ཡིན་གྱི། ཡོད་པར་མ་ངེས། གཟུགས་མེད་ན་བསམ་གཏན་གྱི་སྡོམ་པ་མེད་དེ། གཟུགས་མེད་ཀྱི་རྟེན་ལ་བསམ་གཏན་ས་དྲུག་གང་རུང་དང་མི་ལྡན་པའི་ཕྱིར། ཟག་མེད་ཀྱི་སྡོམ་པ་ནི་བསམ་གཏན་དང་པོའི་ཚངས་ཆེན་དང་། བསམ་གཏན་བཞི་པའི་ལྷ་འདུ་ཤེས་མེད་པའི་སེམས་ཅན་མ་གཏོགས་འདོད་གཟུགས་ཀྱི་ལྷ་རྣམས་ལ་ཡོད་དུ་རུང་ཞིང་། གཟུགས་མེད་ན་ཡང་དེའི་རྟེན་ཅན་གྱི་འཕགས་པ་རྣམས་ལ་ལྡན་པའི་སྒོ་ནས་ཡོད་དེ། གཟུགས་མེད་ཀྱི་རྟེན་ཅན་གྱི་འཕགས་པའི་རྒྱུད་ལ་ཟག་མེད་ཀྱི་སྡོམ་པའི་ཐོབ་པ་ཡོད་པའི་ཕྱིར་ཏེ། འདོད་དང་གཟུགས་སྐྱེས་ལྷ་རྣམས་ལ། །
བསམ་གཏན་སྐྱེས་ཡོད་ཟག་མེད་ནི། །
བསམ་གཏན་ཁྱད་པར་འདུ་ཤེས་མེད། །
སེམས་ཅན་མ་གཏོགས་གཟུགས་མེད་ནའང་། །
ཞེས་བཤད་པའི་ཕྱིར། དེ་ལ་ཁ་ཅིག་འོ་ན་གཟུགས་མེད་ཀྱི་རྟེན་ཅན་གྱི་འཕགས་པའི་གང་ཟག་ཆོས་ཅན། ཁྱོད་ཟག་མེད་ཀྱི་གཟུགས་དང་ལྡན་པའི་གང་ཟག་ཡིན་པར་ཐལ། ཟག་མེད་ཀྱི་སྡོམ་པ་དང་ལྡན་པའི་གང་ཟག་ཡིན་པའི་ཕྱིར། འདོད་ན། གཟུགས་དང་ལྡན་པའི་གང་ཟག་ཡིན་པར་ཐལ། འདོད་པའི་ཕྱིར། འདོད་ན་གཟུགས་ཅན་གྱི་གང་ཟག་ཡིན་པར་ཐལ། འདོད་པའི་ཕྱིར། འདིར་མ་ཁྱབ། འདོད་མི་ནུས་ཏེ། གཟུགས་མེད་ཀྱི་གང་ཟག་ཡིན་པའི་ཕྱིར་ཏེ། ཆོས་ཅན་ཡིན་པའི་ཕྱིར། ཡང་དེ་ཆོས་ཅན། གཟུགས་དང་ལྡན་པའི་གང་ཟག་མ་ཡིན་པར་ཐལ། དེ་དང་མི་ལྡན་པའི་གང་

༼༢༣༥༽
ཟག་ཡིན་པའི་ཕྱིར་ཏེ། གཟུགས་མེད་པའི་གང་ཟག་ཡིན་པའི་ཕྱིར་ཟེར་ན་ཡང་འདིར་མ་ཁྱབ། ཡང་ཁོ་ན་རེ། དེ་ཆོས་ཅན། གང་ཟག་གི་རྒྱུད་ཀྱི་ཟག་མེད་ཀྱི་སྡོམ་པ་དང་ལྡན་པར་ཐལ། ཟག་མེད་ཀྱི་སྡོམ་པ་རྒྱུད་ལྡན་ཡིན་པའི་ཕྱིར། ཁྱབ་སྟེ། ཟག་མེད་ཀྱི་སྡོམ་པའི་དོན་གང་ཟག་གི་རྒྱུད་ཀྱི་དེ་ཡིན་དགོས་པའི་ཕྱིར། འདོད་ན། མ་ཡིན་པར་ཐལ། ཁྱོད་རང་རྒྱུད་ཀྱི་ཟག་མེད་ཀྱི་སྡོམ་པ་དང་ལྡན་པ་ཡང་མ་ཡིན། གང་ཟག་གཞན་རྒྱུད་ཀྱི་དེ་དང་ལྡན་པ་ཡང་མ་ཡིན་པའི་ཕྱིར། འདིར་མ་ཁྱབ། དང་པོ་མ་གྲུབ་ན། དེ་ཆོས་ཅན། །

ཁྱོད་རང་རྒྱུད་ཀྱི་སྡོམ་པ་དང་ལྡན་པ་མ་ཡིན་པར་ཐལ། ཁྱོད་ཀྱི་རྒྱུད་ལ་ཟག་མེད་ཀྱི་སྡོམ་པ་མེད་པའི་ཕྱིར་ཞེ་ན། ཁྱབ་པ་མེད། མཚམས་སྔར་བཤད་པ་དེའི་གནད་གོ་ན་སྐྱོན་མེད་དེ། དེ་ལྟ་བུའི་གང་ཟག་དེ་རང་རྒྱུད་དང་གཞན་རྒྱུད་ཀྱི་སྡོམ་པ་དང་མི་ལྡན་ཡང་། གང་ཟག་གི་རྒྱུད་ཀྱི་དེ་རྒྱུད་ལྡན་ཡིན་ཏེ། དེ་རང་གི་རིགས་རྒྱུན་སྔ་མར་གྱུར་པའི་འཕགས་པའི་གང་ཟག་འདོད་གཟུགས་གང་རུང་གི་རྟེན་ཅན་གྱི་རྒྱུད་ཀྱི་སྡོམ་པ་དང་ལྡན་པའི་ཕྱིར་ཏེ། དེའི་རྒྱུད་ཀྱི་ཟག་མེད་ཀྱི་སྡོམ་པའི་ཐོབ་པ་དེ་ཡང་རང་གི་རིགས་རྒྱུན་སྔ་མར་གྱུར་པའི་འཕགས་པའི་གང་ཟག་དེའི་རྒྱུད་ལ་མངོན་གྱུར་དུ་བྱུང་བའི་ཟག་མེད་ཀྱི་སྡོམ་པ་དེའི་ཐོབ་པ་ཡིན་པའི་ཕྱིར། གཏན་ཚིགས་གྲུབ་སྟེ། ཟག་མེད་ཀྱི་སྡོམ་པ་ཐོབ་པ་ལ་འདས་མ་འོངས་དུས་གསུམ་གྱི་རྣམ་གཞག་འཐད་པའི་ཕྱིར། དཔེར་ན་འགོག་པའི་སྙོམས་འཇུག་ལ་ཞུགས་བཞིན་པའི་འཕགས་

༼༢༣༦༽
པའི་གང་ཟག་དེ་སེམས་མེད་ཀྱི་སྙོམས་འཇུག་ལ་གནས་བཞིན་པ་ཡིན་པས། རང་རྒྱུད་ཀྱི་ཡིད་དབང་དང་ལྡན་པ་མིན་ཡང་། སྤྱིར་ཡིད་དབང་དང་ལྡན་པ་ཡིན་ཏེ། དེ་སྲོག་དང་ལྡན་པའི་ཕྱིར། ཁྱབ་སྟེ། སྲོག་དང་ཡིད་དང་ཚོར་བ་བཏང་སྙོམས་གསུམ་པོ་གནས་གཉིས་པར་ངེས་ལྡན་དུ་བཤད་པ་འཐད་པའི་ཕྱིར། དེས་ན་ཟག་མེད་ཀྱི་སྡོམ་པ་ཐོབ་པའི་གང་ཟག་ཡིན་ན། ཟག་མེད་ཀྱི་སྡོམ་པ་དང་ལྡན་པས་ཁྱབ། ཅེས་ཁས་བླངས་པས་ཆོས་གོ །འོ་ན་བསམ་གཏན་གྱི་སྡོམ་པ་ལ་ཡང་དེ་ལྟར་ཁྱབ་བམ་ཞེ་ན། མ་ཁྱབ་སྟེ། བསམ་གཏན་གྱི་སྙོམས་འཇུག་ལས་ཉམས་པའི་འདོད་པའི་སོ་སྐྱེ་ཆོས་ཅན། བསམ་གཏན་གྱི་སྡོམ་པ་དང་ལྡན་པར་ཐལ། དེ་ཐོབ་པའི་གང་ཟག་ཡིན་པའི་ཕྱིར་ཏེ། བསམ་གཏན་གྱི་སྙོམས་འཇུག་ཐོབ་པའི་གང་ཟག་ཡིན་པའི་ཕྱིར་ཏེ། དེ་ཐོབ་ནས་དེ་ལས་ཉམས་པའི་གང་ཟག་ཡིན་པའི་ཕྱིར། འདོད་ན། དེ་དང་ལྡན་པ་མ་ཡིན་པར་ཐལ། དེ་བཏང་པའི་གང་ཟག་ཡིན་པའི་ཕྱིར། ཡང་ཁ་ཅིག་བསམ་གཏན་གྱི་སྙོམས་འཇུག་ལ་མཉམ་པར་བཞག་པའི་གང་ཟག་ཡིན་ན། བསམ་གཏན་གྱི་སྡོམ་པ་ད་ལྟ་བ་དང་ལྡན་པས་ཁྱབ། འཕགས་ལམ་ལ་མཉམ་པར་བཞག་པའི་གང་ཟག་ཡིན་ན། ཟག་མེད་ཀྱི་སྡོམ་པ་ད་ལྟ་བ་དང་ལྡན་པས་ཁྱབ་སྟེ། མཉམ་གཞག་འཕགས་ལམ་གནས་དེ་གཉིས། །
ད་ལྟར་དང་ལྡན། ཞེས་གསུངས་པའི་ཕྱིར་ཟེར་བ་ཡང་མི་འཐད་དེ། དང་པོ་ལ་བསམ་གཏན་གྱི་སྙོམས་འཇུག་ཟག་

༼༢༣༧༽
མེད་ལ་མཉམ་པར་བཞག་པའི་གང་ཟག་ཆོས་ཅན། དེར་ཐལ། དེའི་ཕྱིར། རྟགས་སླ། འདོད་ན། བསམ་གཏན་གྱི་སྡོམ་པ་ད་ལྟ་བ་དང་ལྡན་པ་མ་ཡིན་པར་ཐལ། ཁྱོད་ཟག་མེད་ཀྱི་སྡོམ་པ་ད་ལྟ་བ་དང་ལྡན་པའི་གང་ཟག་ཡིན་པའི་ཕྱིར་ཏེ། ཆོས་ཅན་ཡིན་པའི་ཕྱིར། དེ་ལྟ་ན། །
མཉམ་གཞག་འཕགས་ལམ་གནས་དེ་གཉིས། །
ཞེས་གསུངས་པའི་མཉམ་གཞག་སྔ་མ་ནི་ཟག་བཅས་ཀྱི་བསམ་གཏན་དང་ཕྱི་མ་ནི་ཟག་མེད་ཀྱི་བསམ་གཏན་ལ་མཉམ་པར་བཞག་པའི་སྐབས་ཡིན་ནོ། །
གཉིས་པ་ལ་ཅི་ཡང་མེད་ཀྱི་སྙོམས་འཇུག་ཟག་མེད་ལ་མཉམ་པར་བཞག་པའི་གཟུགས་མེད་ཀྱི་རྟེན་ཅན་གྱི་གང་ཟག་ཆོས་ཅན། དེར་ཐལ། དེའི་ཕྱིར། འདོད་ན། དེ་ཆོས་ཅན། ཟག་མེད་ཀྱི་སྡོམ་པ་ད་ལྟ་བ་དང་ལྡན་པ་མ་ཡིན་པར་ཐལ། གཟུགས་མེད་ཀྱི་རྟེན་ཅན་གྱི་གང་ཟག་ཡིན་པའི་ཕྱིར། དེས་ན་གཟུགས་མེད་ཀྱི་རྟེན་ཅན་གྱི་འཕགས་པའི་གང་ཟག་ནི་ཟག་མེད་ཀྱི་སྡོམ་པ་འདས་པ་དང་ལྡན་པར་ཤེས་པར་བྱའོ། །
ཡང་ཁ་ཅིག་སོ་ཐར་གྱི་སྡོམ་པ་དང་ལྡན་པའི་གང་ཟག་ཡིན་ན། སོ་ཐར་གྱི་སྡོམ་པ་མངོན་གྱུར་དུ་ལྡན་པའི་གང་ཟག་ཡིན་པས་ཁྱབ་སྟེ། དེ་ཡིན་ན། སོ་ཐར་གྱི་སྡོམ་པ་ད་ལྟ་བ་དང་ལྡན་པས་ཁྱབ་པ་གང་ཞིག དེ་ད་ལྟ་བ་དང་ལྡན་ན། དེ་མངོན་གྱུར་དུ་ལྡན་པས་ཁྱབ་པའི་ཕྱིར། དང་པོ་གྲུབ་སྟེ། སོ་སོར་ཐར་གནས་ཇི་སྲིད་དུ། །

མ་བཏང་བར་རྟག་ད་ལྟར་གྱི། །
རྣམ་རིག་མིན་ལྡན། ཞེས་བཤད་པའི་ཕྱིར། ཟེར་ན་རྟགས་དང་པོ་དེ་ལྟར་ཡིན་མོད། ཕྱི་མ་མ་གྲུབ་སྟེ། ད་

༼༢༣༨༽
ལྟ་བ་དང་མངོན་གྱུར་ལ་ཁྱད་པར་ཡོད་པས། འདི་ལྟར་ཞེ་སྡང་དྲག་པོ་རྒྱུད་ལ་ལྡན་བཞིན་པ་ཡང་ཡིན། དགེ་སློང་ཕའི་སོ་ཐར་གྱི་སྡོམ་པ་རྒྱུད་ལ་ལྡན་པ་ཡང་ཡིན་པའི་གཞི་མཐུན་པར་གྱུར་པའི་དགེ་སློང་དེ་ཆོས་ཅན། ཁྱོད་སོ་ཐར་གྱི་སྡོམ་པ་མངོན་གྱུར་དུ་ལྡན་པའི་གང་ཟག་ཡིན་པར་ཐལ། དེ་ད་ལྟ་བ་དང་ལྡན་པའི་གང་ཟག་ཡིན་པའི་ཕྱིར། ཁྱབ་པ་བཤག རྒྱ་གཞུང་གིས་གྲུབ། འདོད་ན། གཞན་ལ་གནོད་པ་སྤོང་བའི་སྡོམ་པ་མངོན་གྱུར་དུ་ལྡན་པའི་གང་ཟག་ཡིན་པར་ཐལ། འདོད་པའི་ཕྱིར། འདོད་ན། མ་ཡིན་པར་ཐལ། གཞན་ལ་གནོད་པའི་བསམ་པ་མངོན་གྱུར་དུ་ལྡན་པའི་གང་ཟག་ཡིན་པའི་ཕྱིར། དེས་ན་གཉིད་འཐུག་པོ་ལོག་བཞིན་པ་དང་། འགོག་པ་ལ་སྙོམས་པར་ཞུགས་བཞིན་པ་སོགས་ཀྱི་དགེ་སློང་གི་རྒྱུད་ལ་དགེ་སློང་གི་སྡོམ་པ་མངོན་གྱུར་དུ་མེད་ཀྱང་། དགེ་སློང་གི་སྡོམ་པ་ད་ལྟ་བ་ཡོད་དེ། དགེ་སློང་གཉིད་འཐུག་པོ་ལོག་བཞིན་པ་སོགས་ཀྱི་དུས་སུ་དགེ་སློང་གི་སྡོམ་པ་ད་ལྟ་བ་རྒྱུན་མ་ཆད་པར་ཡོད་པའི་ཕྱིར། གཉིས་པ་མདོ་ལས་བྱུང་བའི་ལས་ཀྱི་རྣམ་གྲངས་བཤད་པ་སོགས་ནི་རྟོགས་སླ་བས་གཞུང་དོན་གྱི་སྐབས་སུ་ཤེས་པར་བྱའོ། །
སྲིད་པའི་རྩ་བ་ཕྲ་རྒྱས་ཡན་ལག་དྲུག །དེ་དག་ནང་གསེས་དབྱེ་བ་མཐའ་ཡས་པའི། །
སྤང་བྱ་རྣམས་དང་སྤང་བྱ་ཡོངས་ཤེས་བཅས། །
བརྩེ་བས་འདོམས་མཛད་ཐུབ་དབང་ཞབས་ལ་འདུད། །
གནས་ལྔ་པ་ཕྲ་རྒྱས་བཤད་པ་ལ་གསུམ་སྟེ། ཕྲ་རྒྱས་ཀྱི་རང་བཞིན། གང་གིས་སྤོང་བ། སྤངས་པའི་འབྲས་

༼༢༣༩༽
བུའོ། །
དང་པོ་ལ་གསུམ་སྟེ། མདོར་བསྟན་པ། རྒྱས་པར་བཤད་པ། འཕྲོས་དོན་གཞན་བཤད་པའོ། །
དང་པོ་ནི། ལས་ལས་འཇིག་རྟེན་སྣ་ཚོགས་སྐྱེས། །
ཞེས་པ་ལས་འཕྲོས། སྣོད་བཅུད་ཀྱི་འཇིག་རྟེན་ལས་ཁོ་ན་ལས་སྐྱེས་སམ་ཞེ་ན། ལས་སུ་མ་ཟད་ཉོན་མོངས་པ་ལས་ཀྱང་སྐྱེ་སྟེ། ཕྲ་རྒྱས་ཀྱི་དབང་གིས་ལས་བསགས་ནས་འཁོར་བར་སྐྱེ་བ་ལེན་པས་ཕྲ་རྒྱས་ནི་སྲིད་པའི་རྩ་བར་གྱུར་པ་ཡིན་པས་སོ། །
དེ་ལ་རྩ་བའི་དབྱེ་བ་དྲུག་ཡོད་དེ། ཉེར་ལེན་གྱི་ཕུང་པོ་ལ་ཞེན་པའི་འདོད་ཆགས་དང་། ཀུན་ནས་མནར་སེམས་པའི་ཁོང་ཁྲོ་དང་། ང་རྒྱལ་དང་། མ་རིག་པ་དང་། ལོག་པར་ངེས་པར་རྟོག་པར་གྱུར་པའི་ལྟ་བ་དང་། རྩེ་གཉིས་སུ་འཇུག་པའི་ཐེ་ཚོམ་དང་དྲུག་ཏུ་བཤད་པའི་ཕྱིར་ཏེ། སྲིད་པའི་རྩ་བ་ཕྲ་རྒྱས་དྲུག །འདོད་ཆགས་དེ་བཞིན་ཁོང་ཁྲོ་དང་། །
ང་རྒྱལ་མ་རིག་ལྟ་བ་དང་། །
ཐེ་ཚོམ་ཡིན་ཏེ་དེ་དྲུག་ཀྱང་། །
ཞེས་བཤད་པའི་ཕྱིར་རོ། །
ཕྲ་རྒྱས་ཀྱི་དོན་ནི་ཉོན་མོངས་པ་དེ་དག་རྒྱུ་བ་རྟོགས་དཀའ་བས་ཕྲ་བ་དང་དམིགས་པ་དང་མཚུངས་ལྡན་གྱི་སྒོ་ནས་རྒྱས་པར་འགྱུར་བ་དང་། ལན་ཅིག་བཟློག་ཀྱང་ཡང་ཡང་རྗེས་སུ་འབྲང་ཞིང་མངོན་དུ་འགྱུར་པས་ན་དེ་ལྟར་བཤད་དེ། གང་ཕྱིར་དེ་དག་ཕྲ་བ་དང་། །
རྗེས་འབྲེལ་རྣམ་གཉིས་རྒྱས་འགྱུར་དང་། །
རྗེས་སུ་འབྲང་བ་དེ་ཡི་ཕྱིར། །
ཕྲ་རྒྱས་དག་ཏུ་བཤད་པ་ཡིན། །
ཞེས་བཤད་པའི་ཕྱིར། དེ་ལྟར་དྲུག་གི་ནང་ཚན་དུ་གྱུར་པའི་ལྟ་བ་དེ་ལ་ལྔར་ཡོད་དེ། ཉེར་ལེན་གྱི་ཕུང་པོ་ལ་བདག་དང་བདག་གིར་ལྟ་བ་ནི་འཇིག་ཚོགས་ལ་

༼༢༤༠༽
ལྟ་བ་དང་། བདག་ཏུ་འདོད་པའི་དངོས་པོ་དེ་ཉིད་ལ་རྟག་པའམ་ཆད་པའི་མཐར་འཛིན་པ་ནི་མཐར་འཛིན་གྱི་ལྟ་བ་དང་། བདེན་བཞིའི་རྣམ་གཞག་མེད་པར་འདོད་པའི་སྐུར་འདེབས་ཀྱི་ལྟ་བ་ནི་ལོག་ལྟ་དང་། ལྟ་བ་དམན་པ་ལ་མཆོག་ཏུ་འཛིན་པ་ནི་ལྟ་བ་ལ་མཆོག་ཏུ་འཛིན་པའི་ལྟ་བ་དང་། ཚུལ་ཁྲིམས་དང་བརྟུལ་ཞུགས་ཙམ་ལ་ཐར་ལམ་དུ་འཛིན་པ་ནི་ཚུལ་ཁྲིམས་དང་བརྟུལ་ཞུགས་ལ་མཆོག་ཏུ་འཛིན་པའི་ལྟ་བ་ཡིན་པའི་ཕྱིར། དེ་ལྟར་ཡང་འཐད་དེ། ལྟ་བ་ལྔ་སྟེ་འཇིག་ཚོགས་དང་། །

ལོག་དང་མཐར་འཛིན་ལྟ་བ་དང་། །
ལྟ་བ་དང་ནི་ཚུལ་ཁྲིམས་དང་། །
བརྟུལ་ཞུགས་མཆོག་ཏུ་འཛིན་དང་བཅུ། །
ཞེས་དང་། མཚན་གཞི་ངོས་འཛིན་ཚུལ་གྱི་དབང་དུ་བྱས་ནས། བདག་དང་བདག་གི་རྟག་ཆད་དང་། །
མེད་དང་དམན་ལ་མཆོག་ལྟ་དང་། །
རྒྱུ་མིན་ལམ་མིན་དེར་ལྟ་བ། །
དེ་དག་ལྟ་བ་ལྔ་ཡིན་ནོ། །
ཞེས་བཤད་པའི་ཕྱིར། རྒྱུ་མིན་ཞེས་པ་འདིས་དབང་ཕྱུག་སོགས། འཇིག་རྟེན་གྱི་རྒྱུ་མ་ཡིན་པ་ལ་རྒྱུར་ལྟ་བ་དང་། མེ་དང་ཆུར་འཇུག་པ་སོགས་མཐོ་རིས་ཀྱི་རྒྱུ་མིན་ལ་རྒྱུར་ལྟ་བ་དག་སྐབས་འདིའི་ལྟ་བའི་ནང་དུ་བསྟན་པས་འདི་སྐབས་འདིའི་ལྟ་བ་བཞི་པར་སྡུད་དམ་ལྔ་པར་སྡུད། དང་པོ་ལྟར་ན་དམན་ལ་མཆོག་ལྟ་དང་། །
ཞེས་ལྟ་བ་ལ་མཆོག་འཛིན་སྨོས་ནས། དང་སྒྲའི་འབྱེད་ཚིག་གསུངས་པ་དང་འགལ། གཉིས་པ་ལྟར་ན་ཚུལ་ཁྲིམས་དང་བརྟུལ་ཞུགས་ལ་མཆོག་འཛིན་དུ་ཐལ་པ་ལས་དེ་ཡང་མ་ཡིན་ཏེ། དེའི་དོན་མ་ཚང་བའི་ཕྱིར་སྙམ་དུ་སེམས་པས་མཁས་པ་དག་གིས་དཔྱོད་

༼༢༤༡༽
ཅིག འཇིག་ཚོགས་ལ་ལྟ་བ་ཞེས་པའི་འཇིག་ཚོགས་ཉེར་ལེན་གྱི་ཕུང་པོ་ལ་འདོད་པ་བྱེ་སྨྲ་ནས་དབུ་མའི་བར་མཐུན་དགོས་ལ། དེ་ལ་ལྟ་བའི་དོན་ལ་དབུ་མ་པ་ཉེར་ལེན་གྱི་ཕུང་པོ་ལ་བརྟེན་ནས་བདག་ཏུ་ལྟ་བ་ལ་དེར་འདོད། གཞུང་འདིར་ནི། ཉེར་ལེན་གྱི་ཕུང་པོ་ཉིད་ལ་བདག་དང་བདག་གིར་འཛིན་པའམ་འཇིགས་ཚོགས་ལ་ལྟ་བར་འདོད་པ་ནི་མི་འདྲ་བའི་ཁྱད་པར་རོ། །
གཉིས་པ་རྒྱས་པར་བཤད་པ་ནི། དེ་དག་བཅུ་དང་བདུན་བདུན་བརྒྱད། །
ཅེས་པ་ནས། རྩ་བ་མ་རིག་ཡིན་པས་ན། །
ལོག་ཤིག་ཏུ་ནི་ཟག་པར་བསྟན། །
ཞེས་པའི་བར་གྱིས་བསྟན། དེ་དག་གི་དོན་ནི། ཟག་བཅས་ཟག་པ་མེད་ཆོས་རྣམས། །
ཞེས་སོགས་ཀྱི་སྐབས་སུ་བཤད་ཟིན་པ་ལས་རྟོགས་པར་བྱའོ། །
གསུམ་པ་འཕྲོས་དོན་གཞན་བཤད་པ་ནི། ཆུ་སྦྱོར་དང་ཀུན་སྦྱོར་བཤད་པ། ཆ་མཐུན་ལྔ་བཤད་པ། སྒྲིབ་པ་ལྔ་བཤད་པ་དང་གསུམ། དང་པོ་ནི། ཆུ་བོ་སྦྱོར་བའང་དེ་བཞིན་དུ། །
ལྟ་རྣམས་གསལ་ཕྱིར་ལོགས་ཤིག་བསྟན། །
ཞེས་གསུངས་ཏེ། དེའི་དོན་ནི། ཁམས་གསུམ་གྱིས་ལྟ་བ་རྣམས་ཤེས་རབ་ཀྱི་རང་བཞིན་ཡིན་པས་གསལ་བའི་ཕྱིར་ན། ལྟ་བའི་ཆུ་སྦྱོར་ལོགས་སུ་བྱས་ནས་ཆུ་སྦྱོར་བཞིར་བཤད་དེ། རོང་ཊཱིཀ་ལས་ལྟ་བ་མ་ཡིན་པའི་འདོད་པའི་ཟག་པ་ཉེར་དགུ་ནི་འདོད་པའི་ཆུ་བོ་དང་སྦྱོར་བ་དང་། ཉེར་བརྒྱད་ནི་སྲིད་པའི་ཆུ་བོ་དང་སྦྱོར་བ་དང་། ཁམས་གསུམ་ན་མཐོང་སྤང་རིགས་བཞིའི་ལྟ་བ་བཅུ་གཉིས་རེ་སྟེ་སོ་དྲུག་ནི་ལྟ་བའི་ཆུ་བོ་དང་སྦྱོར་བ་དང་། ཁམས་

༼༢༤༢༽
གསུམ་གྱི་མ་རིགས་པ་བཅོ་ལྔ་ནི་མ་རིག་པའི་ཆུ་བོ་དང་སྦྱོར་བའོ། །
ཞེས་གསུངས་པ་ལྟར་རོ། །
འདིར་ལྟ་བ་ཤེས་རབ་ཏུ་གསུངས་པ་ནི་འཇིག་ལ་ལྟ་བ་སོགས་ཤེས་རབ་ཉོན་མོངས་ཅན་ཡིན་པས་དེའི་དབང་དུ་བྱས་པ་ཡིན་ཏེ། གཞུང་ལུགས་སྤྱི་དང་མཐུན་ནོ། །
ཀུན་སྦྱོར་ནི་གཞུང་འདིར། དེ་དག་ཀུན་ཏུ་སྦྱོར་སོགས་ཀྱི། །
དབྱེ་བས་ཡང་རྣམ་ལྔར་བཤད་དོ། །
ཞེས་པ་འདིས་ཀུན་སྦྱོར་ཕྲ་རྒྱས་ཀྱི་དབྱེ་བ་ལྔའི་ནང་ནས་དང་པོར་བཤད། སོགས་ཀྱི་སྒྲས་འཆིང་བ་དང་། ཕྲ་རྒྱས་དང་། ཉེ་ཉོན་དང་། ཀུན་དཀྲིས་དང་རྣམ་པ་ལྔའོ་ཞེས་ཊཱིཀྐ་མཛད་པ་དག་གིས་བཤད། འོན་ཀྱང་ཕྲ་རྒྱས་ལ་དབྱེ་བ་ལྔར་བཤད་པའི་ནང་དུ་དབྱེ་གཞི་ཉིད་འབྱུང་མི་རིགས་པས་ཡི་གེ་དག་མ་དག་སོགས་མཁས་པས་དཔྱད་པར་བྱའོ། །
དང་པོ་ཀུན་སྦྱོར་བ་རྗེས་སུ་ཆགས་པ་དང་། ཁོང་ཁྲོ་བ་དང་། ང་རྒྱལ་དང་། མ་རིག་པ་དང་། ལྟ་བ་དང་། མཆོག་ཏུ་འཛིན་པ་དང་། ཐེ་ཚོམ་དང་། ཕྲག་དོག་དང་། སེར་སྣའི་ཀུན་སྦྱོར་དང་དགུར་བཤད་དོ། །

འོན་ཀྱང་མཆོག་ཏུ་འཛིན་པ་ལྟ་བ་ལ་མཆོག་དུ་འཛིན་པ་ཡིན་ན། ལྟ་བའི་ནང་དུ་འདུས་པས་དེ་ལས་ལོགས་སུ་དབྱེ་བ་ཇི་ལྟར་ཡིན་སྙམ་པའི་དོགས་པ་དཔྱད་དགོས་སོ། །
གཉིས་པ་འཆིང་བ་ནི་འདོད་ཆགས་ཀྱི། ཞེ་སྡང་གི གཏི་མུག་གི་འཆིང་བ་དང་གསུམ་དུ་ངེས་སོ། །
ཉེ་ཉོན་ནི། ཉོན་མོངས་ལས་གཞན་ཉོན་མོངས་ཅན། །
སེམས་བྱུང་འདུ་བྱེད་ཕུང་ཞེས་པ། །
གང་དེའང་ཉེ་བའི་ཉོན་མོངས་ཏེ། །
ཞེས་པས་བསྟན། མཚན་གཞི་ནི། འདུལ་བ་ལས་གསུངས་པའི་མི་དགའ་བ་

༼༢༤༣༽
དང་། གླལ་བ་སོགས་དང་། འདིར་འཆད་པའི་ཀུན་དཀྲིས་བཅུ་དང་། དྲི་མ་དྲུག་ལ་སོགས་པའོ། །
ཀུན་དཀྲིས་བཅུ་ནི། ངོ་ཚ་མེད་དང་ཁྲེལ་མེད་དང་། །
ཕྲག་དོག་སེར་སྣ་རྒོད་པ་དང་། །
འགྱོད་དང་རྨུགས་དང་གཉིད་དང་ནི། །
ཀུན་ནས་དཀྲིས་པ་རྣམ་པར་བརྒྱད། །
ཁྲོ་དང་འཆབ་པའོ། །
ཞེས་དང་། དྲི་མ་དྲུག་ནི། གཞན་ཡང་ཉོན་མོངས་དྲི་མ་དྲུག །སྒྱུ་དང་གཡོ་དང་རྒྱགས་པ་དང་། །
དེ་བཞིན་འཚིག་དང་འཁོན་འཛིན་དང་། །
རྣམ་འཚེ་ཞེས་གསུངས་པ་ལྟར་ཤེས་པར་བྱའོ། །
གཉིས་པ་ཆ་མཐུན་ལྔ་བཤད་པ་ལ་གཉིས་ལས། ཐ་མའི་ཆ་མཐུན་ལྔ་ནི་འཇིག་ལྟ། ཚུལ་ཁྲིམས་དང་བརྟུལ་ཞུགས་ལ་མཆོག་འཛིན། ཐེ་ཚོམ་འདོད་པ་ལ་འདུན་པ། གནོད་སེམས་དང་ལྔ་པོ་འདི་ཡིན་ཏེ། འདོད་པའི་ཁམས་ནི་གཅིག་ཏུ་མཉམ་པར་མ་བཞག་པས་ཁམས་གསུམ་གྱི་ནང་ནས་མཐའ་མའམ་དམན་པ་ཡིན་ཞིང་། ལྔ་པོ་འདིས་འདོད་ཁམས་ལས་འདའ་བའི་གེགས་བྱེད་པས་དེའི་ཆ་དང་མཐུན་པར་བཞག་པའི་ཕྱིར་ཏེ། ཕྱི་མ་གཉིས་ཀྱིས་འདོད་ཁམས་ལས་དང་པོར་འདའ་བའི་གེགས་བྱེད་ལ། སྔ་མ་གསུམ་གྱི་ལན་ཅིག་འདས་ཀྱང་སླར་ལྡོག་པའི་རྒྱུ་བྱེད་པའི་ཕྱིར། དེ་ལྟར་ཡང་འཐད་དེ། མཐའ་མའི་ཆ་དང་མཐུན་རྣམ་ལྔ། །
གཉིས་ཀྱིས་འདོད་ལས་མི་འདའ་ལ། །
གསུམ་པོ་ཡིས་ནི་ཕྱིར་ལྡོག་བྱེད། །
ཅེས་བཤད་པའི་ཕྱིར། གོང་མའི་ཆ་མཐུན་ལྔ་ནི་ཁམས་གོང་མ་གཉིས་ཀྱིས་སས་བསྡུས་ཀྱི་འདོད་ཆགས་གཉིས། རྒོད་པ་དང་ང་རྒྱལ་དང་། རྨོངས་

༼༢༤༤༽
པ་སྟེ། མ་རིག་པ་དང་ལྔ་ཡིན་ཏེ། གོང་མའི་ཆ་དང་མཐུན་ལྔ་ཉིད། །
གཟུགས་དང་གཟུགས་མེད་ལས་སྐྱེས་པའི། །
འདོད་ཆགས་གཉིས་རྒོད་ང་རྒྱལ་རྨོངས། །
ཞེས་བཤད་པའི་ཕྱིར། ཆ་མཐུན་གྱི་དོན་ནི་སྔར་བཤད་པ་དེའི་ཤུགས་ལས་རྟོགས་ནུས་སོ། །
གསུམ་པ་སྒྲིབ་པ་ལྔ་བཤད་པ་ནི། འདོད་པ་ལ་འདུན་པ་དང་། གནོད་སེམས། གཉིད་རྨུགས། རྒོད་འགྱོད། ཐེ་ཚོམ་དང་ལྔ་པོ་འདི་ཡིན་ཞིང་། དེ་ཡང་རྨུགས་གཉིད་གཉིས་དང་། རྒོད་འགྱོད་གཉིས་ནི་གྲངས་རེ་རེར་བྱས་པ་ཡིན་ཏེ། གཉིད་རྨུགས་གཉིས་ནི་མི་མཐུན་པ་སྟེ་གཉེན་པོ་གཅིག ཟས་ཏེ་རྒྱུ་གཅིག བྱ་བ་རིགས་གཅིག་པས་གྲངས་གཅིག་ཏུ་བཞག རྒོད་འགྱོད་གཉིས་ཀྱང་རྒྱུ་མཚན་དེའི་ཕྱིར་ན་གྲངས་གཅིག་ཏུ་བཞག་པ་ཡིན་ཏེ། འདོད་ན་སྒྲིབ་རྣམས་མི་མཐུན་དང་། །
ཟས་དང་བྱ་བ་གཅིག་པའི་ཕྱིར། །
གཉིས་གཅིག་ཕུང་པོ་གནོད་བྱེད་དང་། །
ཐེ་ཚོམ་ཕྱིར་ན་ལྔ་ཉིད་དོ། །
ཞེས་བཤད་པའི་ཕྱིར། གཉིས་པ་གང་གིས་སྤོང་པ་ལ། གཉེན་པོ་གང་གིས་སྤོང་བ། ཚུལ་ཇི་ལྟར་སྤོང་བ། སྤོང་བྱེད་གཉེན་པོའི་དབྱེ་བ་བཤད་པའོ། །
དང་པོ་ནི། སྲིད་རྩེའི་སས་བསྡུས་ཀྱི་མཐོང་སྤང་ཉོན་མོངས་རྣམས་མཐོང་ལམ་ཁོ་ནས་སྤོང་བ་ཡིན། སྒོམ་ལམ་གྱིས་སྤོང་པ་མི་སྲིད་དེ། མཐོང་ལམ་གྱི་སྔ་རོལ་སྲིད་རྩེའི་ཉོན་མོངས་སྤོང་བའི་འཇིག་རྟེན་པའི་ལམ་མེད་པ་གང་ཞིག འཇིག་རྟེན་ལ་འདས་པའི་སྒོམ་ལམ་སྐྱེས་པའི་ཚེ་ན་མཐོང་སྤང་མཐའ་དག་སྤངས་ཟིན་པའི་ཕྱིར། དོན་

༼༢༤༥༽
འདི་ན། སྲིད་རྩེ་ལས་སྐྱེས་བཟོད་པ་ཡིན། །
གཞོམ་བྱ་མཐོང་བས་སྤང་བྱ་ཉིད། །
ཅེས་གསུངས་པའི་སྙི་པོའོ། །
ས་ལྷག་མ་བརྒྱད་ཀྱི་མཐོང་སྤང་རྣམས་ནི་མཐོང་ལམ་དང་སྒོམ་ལམ་གཉིས་ཀས་སྤོང་བ་ཡོད་དེ། མཐོང་ལམ་གྱིས་སྤོང་བ་ནི་དཀྱུས་བཞིན་ཡིན་ལ། སྒོམ་ལམ་གྱིས་སྤོང་བ་ནི་མཐོང་ལམ་གྱི་སྔ་རོལ་དུ་ཅི་ཡང་མེད་མན་ཆད་ལ་འདོད་ཆགས་དང་བྲལ་བར་བྱེད་པའི་འཇིག་རྟེན་པའི་སྒོམ་ལམ་གྱིས་འོག་སའི་མཐོང་སྤང་དང་སྒོམ་སྤང་ཅིག་ཅར་དུ་སྤོང་བར་བྱེད་པའི་ཕྱིར་ཏེ། ལྷག་སྐྱེས་མཐོང་དང་སྒོམ་གཉིས་ཀྱིས། །
ཞེས་བཤད་པའི་ཕྱིར། དེས་ན་གཞུང་འདིའི་དངོས་བསྟན་གྱི་སྒོམ་ལམ་ཡིན་ན། མཐོང་ལམ་གྱི་སྔ་རོལ་དུ་བྱུང་བའི་སྒོམ་ལམ་ཡིན་པས་ཁྱབ་སྟེ། འཇིག་རྟེན་ལས་འདས་པའི་སྒོམ་ལམ་སྐྱེས་པ་ནི་སྲིད་རྩེའི་མཐོང་སྤང་སྤངས་ཟིན་པའི་ཕྱིར་རོ། །
སྒོམ་སྤང་ཉོན་མོངས་ནི་སྒོམ་ལམ་ཁོ་ནས་སྤོང་བ་ཡིན་ཏེ། ཅི་ཡང་མེད་མན་ཆད་ཀྱི་སྒོམ་སྤང་ནི་མཐོང་ལམ་གྱི་སྔ་རོལ་དུ་སོ་སྐྱེའི་སྒོམ་ལམ་གྱིས་སྤོང་བ་ཡོད་ཅིང་། མཐོང་ལམ་ཐོབ་རྗེས་སུ་འཕགས་རྒྱུད་ཀྱི་འཇིག་རྟེན་སྒོམ་ལམ་དང་། འཇིག་རྟེན་ལས་འདས་པའི་སྒོམ་ལམ་ཅི་རིགས་པས་སྤོང་བ་ཡོད། སྲིང་རྩེའི་སྒོམ་སྤང་ནི་ཟག་མེད་ཀྱི་སྒོམ་ལམ་ཁོ་ནས་སྤོང་བ་ཡིན་པའི་ཕྱིར་ཏེ། བཟོད་པས་གཞོམ་མིན་སྒོམ་ཁོ་ནས། །
ཞེས་བཤད་པའི་ཕྱིར། དེས་ན་གཞུང་དེའི་དངོས་བསྟན་གྱི་སྒོམ་ལམ་ལས་སོ་སྐྱེའི་རྒྱུད་ཀྱི་སྒོམ་

༼༢༤༦༽
ལམ་དང་། འཕགས་རྒྱུད་ཀྱི་འཇིག་རྟེན་དང་འཇིག་རྟེན་ལས་འདས་པའི་སྒོམ་ལམ་གཉིས་དང་བཅས་པས་གསུམ་དུ་ཡོད་ཅིང་འཕགས་རྒྱུད་ཀྱི་འཇིག་རྟེན་སྒོམ་ལམ་དང་། དེའི་རྒྱུད་ཀྱི་ཟག་བཅས་སྒོམ་ལམ་དོན་གཅིག འཕགས་རྒྱུད་ཀྱི་འཇིག་རྟེན་ལས་འདས་པའི་དེ་དང་ཟག་མེད་སྒོམ་ལམ་དོན་གཅིག་གོ །འཕགས་པའི་གང་ཟག་གིས་འཇིག་རྟེན་པའི་ལམ་གྱིས་སྒོམ་སྤང་སྤོང་བ་ནི་བསམ་གཏན་གཉིས་པའི་ཉེར་བསྡོགས་སོགས་གོང་མའི་ཉེར་བསྡོགས་ཞི་རགས་ཀྱི་རྣམ་པར་ཅན་དང་། དང་པོའི་ཉེར་བསྡོགས་དག་པ་ལ་བརྟེན་ནས་སྤངས་པ་འཇིག་རྟེན་པའི་ལམ་གྱི་སྤོང་བར་འཇོག་སྟེ། དགོས་པ་ནི་ཉེར་བསྡོགས་དེ་སྐྱེ་སླ་བས་ཡིན་ནོ། །
པཎ་ཆེན་རིན་པོ་ཆེའི་བྱེ་བཤད་ལས། སྤྱིར་མཐོང་སྤང་གི་གཉེན་པོ་ནི་འདས་ལམ་ཁོ་ནར་ངེས་པ་ཡིན་ཏེ། མཐོང་སྤང་ནི་བདེན་པ་ལ་ལོགས་པར་ཞུགས་པ་ཁོ་ན་ཡིན་ལ། དེའི་དངོས་ཀྱི་འགལ་ཟླ་ནི་བདེན་པ་མངོན་སུམ་དུ་མཐོང་བ་ཁོ་ནར་ངེས་པའི་ཕྱིར། སྲིད་རྩེ་མ་གཏོགས་པའི་ས་ལྷག་མའི་མཐོང་སྤང་རྣམས་བྱིས་པའི་ལམ་གྱིས་སྤོང་བར་བྱེད་པ་དེ་ཡང་བདེན་པ་ལ་དངོས་སུ་ལོག་པར་ཞུགས་པའི་ཉོན་མོངས་པ་རྣམས་ལ་སྲིད་པའི་འདོད་ཆགས་དང་། མི་མཐུན་པ་ལ་ཞེ་སྡང་བའི་ཁོང་ཁྲོ་བྱིས་པའི་ལས་ཀྱིས་སྤོང་བ་ལ་བསམ་ནས། དེས་དེ་དང་དེ་སྤོང་བར་འཆད་པ་ཡིན་གྱི། བདེན་པ་ལ་དངོས་སུ་ལོག་པར་ཞུགས་པ་རྣམས་སྤོང་བར་ནི་བྱེ་སྨྲ་བས་ཀྱང་མི་འདོད་དོ། །
ཞེས་གསུངས་པ་ནི་གཞུང་གི་

༼༢༤༧༽
དོན་ལ་ཀྱོགས་བཤད་དུ་སོང་བས་མི་འཐད་ཅིང་། ལྷག་སྐྱེས་མཐོང་དང་སྒོམ་གཉིས་ཀྱིས། །
ཞེས་པའི་རང་འགྲེལ་དུ། ས་ལྷག་མ་དག་ན་ཆོས་དང་རྗེས་སུ་ཤེས་པའི་བཟོད་པས་སྤང་བར་བྱ་བའི་ཕྲ་རྒྱས་ཡོད་པ་རྣམས་ནི་ཅི་རིགས་པར་འཕགས་པ་རྣམས་ཀྱིས་མཐོང་བས་སྤང་བར་བྱ་བ་ཡིན་ལ། སོ་སོ་སྐྱེ་བོ་རྣམས་ཀྱིས་ནི་སྒོམ་པས་སྤང་བར་བྱ་བ་དག་ཡིན་ནོ། །
ཞེས་པ་དང་ཡང་དངོས་སུ་འགལ་ལོ། །

གཉིས་པ་ཚུལ་ཇི་ལྟར་སྤོང་བ་ནི། ཁམས་གསུམ་གྱི་སྡུག་ཀུན་མཐོང་སྤང་རང་ས་ལ་དམིགས་པ་དང་། འགོག་ལམ་མཐོང་སྤང་ཟག་མེད་ལ་དམིགས་པ་ནི་བདེན་པ་བཞིའི་རང་གི་མཚན་ཉིད་ཡོངས་སུ་ཤེས་པ་ཉིད་ཀྱིས་སྤོང་སྟེ། ཐོ་ཡོར་དུ་ཤེས་པ་ཉིད་ཀྱིས་མིར་འཛིན་པ་བཟློག་པ་བཞིན་ནོ། །
འདོད་པའི་ཀུན་འགྲོ་ས་གོང་དུ་དམིགས་པ་དགུ་ནི་གོང་མའི་བདེན་པ་མ་ཤེས་ཀྱང་དེ་རྣམས་ལ་དམིགས་པའི་རང་སའི་སྐལ་པ་མཉམ་པའི་ཀུན་འགྲོ་རྣམས་ཡང་དག་པར་ཟད་པས་སྤོང་། འགོག་ལམ་མཐོང་སྤང་ཟག་བཅས་ལ་དམིགས་པ་རྣམས་ནི་རང་གི་དམིགས་པ་ཟག་མེད་ཀྱི་ཡུལ་ཅན་གྱི་ཕྲ་རྒྱས་རྣམས་རྣམ་པར་སྤངས་པས་སྤོང་སྟེ། ཡུལ་མེད་ན་དེ་རྣམས་ཀྱང་མི་འབྱུང་བས་སོ། །
སྤོང་ཚུལ་དེ་གསུམ་ཡང་སྔ་ཕྱི་རིམ་ཅན་དུ་མ་ཡིན་ཏེ། དུས་གཅིག་ལ་ཆ་ཐ་དད་ཀྱིས་ཕྱེ་བའོ། །
སྒོམ་སྤང་ནི་རང་རང་གི་གཉེན་པོ་ཆུང་འབྲིང་སོགས་དགུ་རིམ་གྱིས་སྐྱེས་པས་ས་དགུ་པོ་སོ་སོའི་སྒོམ་སྤང་ཆེ་འབྲིང་སོགས་དགུ་རིམ་གྱིས་ཟད་པར་འགྱུར་རོ། །
དེ་ལྟར་ཡང་། དམིགས་པ་

༼༢༤༨༽
ཡོངས་སུ་ཤེས་པ་དང་། །
དེ་ལ་དམིགས་པ་ཡང་དག་པར། །
ཟད་དང་དམིགས་པ་སྤངས་པས་སོ། །
གཉེན་པོ་སྐྱེས་པས་ཟད་པར་འགྱུར། །
ཞེས་བཤད་དོ། །
གསུམ་པ་སྤོང་བྱེད་གཉེན་པོའི་དབྱེ་བ་ནི། སྤོང་བ་གཉེན་པོ་སོགས་བཞི་ཡོད་ཅིང་། སོ་སོའི་ངོ་བོ་ནི་རང་གི་ངོས་སྐལ་གྱི་སྤང་བྱ་དངོས་སུ་སྤོང་བའི་བར་ཆད་མེད་ལམ་དེ་སྤོང་བ་གཉེན་པོ། རང་རྒྱུ་བར་ཆད་མེད་ལམ་གྱིས་ངོས་སྐལ་གྱི་སྤང་བྱ་སྤངས་བའི་བྲལ་ཐོབ་འཛིན་པའི་རྣམ་གྲོལ་ལམ་དེ་གཞིའི་གཉེན་པོ། རང་རྒྱུད་བར་ཆད་མེད་ལམ་གྱིས་སྤངས་པའི་སྤང་བྱའི་ཐོབ་པ་ཐག་སྲིང་བར་བྱེད་པའི་ཁྱད་པར་གྱི་ལམ་དེ་ཐག་སྲིང་བའི་གཉེན་པོ། རང་གི་སྤང་བྱ་ལ་སྐྱོན་དུ་མཐོང་ནས་རྣམ་པར་སུན་འབྱིན་པར་བྱེད་པའི་སྦྱོར་ལམ་དེ་སུན་འབྱིན་པའི་གཉེན་པོ་ཡིན་ཏེ། གཉེན་པོ་རྣམ་བཞི་སྤོང་བ་དང་། །
གཞི་དང་སྲིད་ཉིད་རྣམ་པར་ནི། །
སུན་འབྱིན་ཞེས་བྱ་དམིགས་པ་ལས། །
ཉོན་མོངས་པ་ནི་སྤང་བར་འདོད། །
ཅེས་གསུངས་པའི་ཕྱིར། འདི་དག་འདོད་པའི་སྡུག་བསྔལ་མཐོང་སྤང་སོགས་སྤང་བྱ་སོ་སོ་ལ་སྦྱར་ནས་ངོས་འཛིན་ཚུལ་ཡང་ཤེས་པར་བྱའོ། །
གསུམ་པ་སྤངས་པའི་འབྲས་བུ་ནི། ཁྱད་ཆོས་གསུམ་དང་ལྡན་པའི་བྲལ་བའི་སོ་སོར་བཏགས་འགོག་དེ་སྤངས་པ་ཡོངས་ཤེས་ཀྱི་མཚན་ཉིད། ཁྱད་ཆོས་གསུམ་ནི། བྲལ་ཐོབ་ཟག་མེད་ཐོབ་པ་སྲིད་རྩེའི་སྤང་བྱའི་ཕྱོགས་གཅིག་ཉམས་པར་བྱས་པ། འདོད་པའི་སྤང་བྱ་རིས་དང་པོ་གཉིས་བཅོམ་པ་དང་གསུམ་ལ་འཇོག་སྟེ། བྲལ་བའི་ཐོབ་པ་ཟག་མེད་

༼༢༤༩༽
དང་། །
སྲིད་རྩེ་ཉམས་པར་བྱས་པ་དང་། །
རྒྱུ་གཉིས་ཀུན་ཏུ་བཅོམ་པའི་ཕྱིར། །
ཡོངས་ཤེས་ཁམས་ལས་འདས་པ་ལས། །
ཞེས་བཤད་པའི་ཕྱིར། འདིར་དོགས་པ་འདི་འབྱུང་སྟེ། འདོད་པའི་སྡུག་ཀུན་མཐོང་སྤང་གཉིས་མ་སྤངས་ཀྱི་བར་དུ་སྤངས་པས་ཡོངས་ཤེས་མི་འབྱུང་ན། མཐོང་ལམ་སྡུག་བསྔལ་ཆོས་ཤེས་པའི་རྒྱུད་ལ་སྤངས་པ་ཡོངས་ཤེས་མེད་པར་འགྱུར་ཏེ། སྡུག་བསྔལ་ཆོས་ཤེས་ལ་གནས་པའི་ཚེ་ཀུན་འབྱུང་མཐོང་སྤང་མ་སྤངས་པའི་ཕྱིར། ཡང་འདོད་པའི་སྡུག་ཀུན་མཐོང་སྤང་སྤངས་པའི་ཡོངས་ཤེས་དེ་སྲིད་རྩེའི་སྤང་བྱ་ཕྱོགས་གཅིག་སྤངས་པ་ཡང་མི་འགྲུབ་སྟེ། དེས་སྲིད་རྩེའི་སྤང་བྱ་ཆེན་པོའི་ཆེན་པོ་མ་སྤངས་པའི་ཕྱིར་སྙམ་དུ་སེམས་སོ། །
རོང་ཊཱིཀ་ལས། འདོད་པའི་སས་བསྡུས་མ་སྦྱར་བར་སྤྱིར་གྱི་སྡུག་ཀུན་མཐོང་སྤང་གཉིས་མ་སྤངས་ཀྱི་བར་དུ་སྤངས་པ་ཡོངས་ཤེས་མི་འཇོག་པར་བཤད་དོ། །

སྤངས་པ་ཡོངས་ཤེས་དེ་ལ་དབྱེ་ན་དགུ་ཡོད་དེ། འདོད་པའི་སྡུག་ཀུན་མཐོང་སྤང་སྤངས་པའི་ཡོངས་ཤེས་གཅིག དེའི་འགོག་ལམ་མཐོང་སྤང་སྤངས་པའི་ཡོངས་ཤེས་རེ་རེ་སྟེ་གསུམ། ཁམས་གོང་མ་ལ་ཡང་དེ་བཞིན་དུ་སྡུག་ཀུན་གཉིས་སྤངས་པ་གཅིག་དང་། འགོག་ལམ་མཐོང་སྤང་སྤངས་པའི་ཡོངས་ཤེས་རེ་རེ་སྟེ་གསུམ་དུ་ཕྱེ་བས་མཐོང་སྤང་སྤངས་པའི་ཡོངས་ཤེས་དྲུག སྒོམ་སྤང་སྤངས་པའི་ཡོངས་ཤེས་ལ་ཐ་མའི་ཆ་མཐུན་ལྔ་ཟད་པའི་ཡོངས་ཤེས། གཟུགས་ཀྱི་འདོད་ཆགས་ཟད་པའི་ཡོངས་ཤེས། ཟག་པ་ཀུན་ཟད་ཀྱི་ཡོངས་ཤེས་དང་གསུམ་སྟེ་ཡོངས་དྲིལ་དགུ་ཡོད་དེ། ཡོངས་སུ་ཤེས་དགུ་འདོད་པ་ན། །
དང་པོ་རྣམ་གཉིས་ཟད་ལ་གཅིག །གཉིས་ཟད་པ་ནི་དེ་གཉིས་སོ། །
དེ་བཞིན་གོང་མའི་དེ་གསུམ་ཉིད། །
ཡོངས་སུ་ཤེས་པ་གཞན་གསུམ་སྟེ། །
ཐ་

༼༢༥༠༽
མའི་ཆ་དང་མཐུན་གཟུགས་དང་། །
ཟག་པ་ཀུན་ཟད། །
ཅེས་སོ། །
དེ་དག་ལས་སྔ་མ་དྲུག་ནི་བཟོད་པའི་འབྲས་བུ་ཡིན་ཏེ། ཆོས་བཟོད་དང་རྗེས་བཟོད་ཅི་རིགས་པའི་འབྲས་བུ་ཡིན་པའི་ཕྱིར་ཏེ། འདོད་པའི་སས་བསྡུས་ཀྱི་མཐོང་སྤང་སྤངས་པ་དེ་ནི་ཆོས་བཟོད་དང་། ཁམས་གོང་མའི་དེ་སྤངས་པ་ནི་རྗེས་བཟོད་ཀྱི་འབྲས་བུ་ཡིན་པའི་ཕྱིར། ལྷག་པ་གསུམ་ནི་ཤེས་པའི་འབྲས་བུ་ཡིན་ཏེ། སྒོམ་ལམ་ལ་བཟོད་པ་མ་བཤད་པས་སྒོམ་ལམ་དུ་གྱུར་པའི་ཤེས་པའི་འབྲས་བུ་ཡིན་པའི་ཕྱིར། ཇི་སྐད་དུ། དྲུག་བཟོད་འབྲས། །
ལྷག་མ་རྣམས་ནི་ཤེས་པའི་ཡིན། །
ཞེས་སོ། །
སྤངས་པ་ཡོངས་ཤེས་ནི་ཡོངས་ཤེས་བཏགས་པ་བ་ཡིན་ཏེ། འགོག་བདེན་ཡིན་པའི་ཕྱིར་དང་། དེའི་རྒྱུ་ཟག་མེད་བར་ཆད་མེད་ལམ་ནི་ཡོངས་ཤེས་ཀྱི་རྒྱུ་ཡིན་ཞིང་། རྒྱུ་མཚན་དེ་ལ་བརྟེན་ནས་རྒྱུ་མིང་འབྲས་བུ་ལ་བཏགས་ཏེ་སྤངས་པ་ལ་ཡང་ཡོངས་ཤེས་སུ་བཞག་པའི་ཕྱིར་རོ། །
དེས་ན་ཡོངས་ཤེས་མཚན་ཉིད་པ་ནི་ཡེ་ཤེས་ཀྱི་ཡོངས་ཤེས་ཁོ་ན་ཡིན་ནོ། །
ལམ་གྱི་དམིགས་པ་བདེན་བཞི་བདེན་གཉིས་དང་། །
ལམ་གྱི་མངོན་པར་རྟོགས་པ་སྐྱེ་བའི་ཚུལ། །
རྟེན་གྱི་གང་ཟག་ཟུང་བཞིའི་རྣམ་གཞག་སོགས། །
ཚུལ་བཞིན་འདོམས་མཛད་ཐུབ་དབང་ཞབས་ལ་འདུད། །
གནས་དྲུག་པ་ལམ་དང་གང་ཟག་བསྟན་པ་འཆད་པ་ལ། གཞུང་གི་འབྲེལ་དང་། དོན་དངོས་གཉིས། དང་པོ་ནི། གནས་ལྔ་པའི་མཇུག་ཏུ་སྤངས་པ་ཡོངས་ཤེས་བཤད་པ་ལས་འཕྲོས་ནས་སྤངས་པ་དེ་ལམ་

༼༢༥༡༽
གང་ལས་ཐོབ་ཅེ་ན། བདེན་པ་མངོན་སུམ་དུ་མཐོང་བའི་མཐོང་ལམ་དང་། དེ་སྔོན་དུ་སོང་བའི་འཕགས་རྒྱུད་ཀྱི་སྒོམ་ལམ་ལས་རིམ་བཞིན་མཐོང་སྤང་དང་། སྒོམ་སྤང་གི་ཉོན་མོངས་སྤངས་པའི་སྤངས་པ་དེ་ཐོབ་པ་ཡིན་ནོ། །
ཞེས་པ་ནི། བདེན་པ་མཐོང་དང་སྒོམ་པས་ལས། །
ཉོན་མོངས་སྤངས་པ་ཞེས་བཤད་པ། །
ཞེས་པས་བསྟན། འཕགས་རྒྱུད་ཀྱི་སྒོམ་ལམ་དེ་ལ་རྟེན་ཟག་བཅས་ཀྱི་ས་དང་ཟག་མེད་ཀྱི་ས་གཉིས་ཀྱི་དབྱེ་བས། ལམ་རང་གི་ངོ་བོ་ལ་ཡང་ཟག་བཅས་དང་ཟག་མེད་གཉིས་སུ་ཡོད། མཐོང་ལམ་ནི་མཐའ་གཅིག་ཏུ་ཟག་མེད་ཁོ་ན་ཡིན་ཏེ། སྒོམ་པའི་ལམ་ནི་རྣམ་གཉིས་ཏེ། །
མཐོང་བ་ཞེས་བྱ་ཟག་པ་མེད། །
ཅེས་བཤད་པའི་ཕྱིར། གཉིས་པ་དོན་དངོས་ལ་གཉིས་ཏེ། ལམ་བཤད་པ་དང་། གང་ཟག་བཤད་པའོ། །
དང་པོ་ལ་ཡང་གཉིས་ཏེ། ལམ་གྱི་དམིགས་པ་དང་། ལམ་གྱི་སྐྱེ་ཚུལ་བཅས་སོ། །
དང་པོ་ནི། ལམ་གྱི་དམིགས་པ་ནི་བདེན་པ་བཞིར་བཤད་དེ། སྡུག་བསྔལ་བདེན་པ་སོགས་འཕགས་པའི་བདེན་པ་བཞིའོ། །
འོ་ན་སྡུག་བསྔལ་སོགས་ཀྱི་བདེན་པ་ལ་འཕགས་པའི་བདེན་པ་ཁོ་ནར་འཇོག བྱིས་པའི་བདེན་པ་ཞེས་མི་འབྱུང་བ་ཅི་ཞེ་ན། འཕགས་པས་ནི་ཚོར་བ་བདེ་སྡུག་བཏང་སྙོམས་གང་ཡིན་ཡང་རུང་སྡུག་བསྔལ་དུ་གཟིགས་ནས་ཡིད་འབྱུང་ཞིང་། སྤོང་བར་མཛད་པས་སྡུག་བསྔལ་འཕགས་པའི་བདེན་པ་ཞེས་བྱ། བྱིས་པས་ནི་ཚོར་བ་བདེ་བ་རྣམས་བླང་བྱར་ཞེན་ནས་དེའི་རྒྱུ་ལས་

༼༢༥༢༽
ཉོན་གྱི་ཀུན་འབྱུང་ལ་ཞུགས་པས་འཁོར་བ་ལུ་གུ་རྒྱུད་དུ་འཁོར་བ་ཡིན་ཏེ། མདོ་ལས། བྱིས་པ་ལག་མཐིལ་འདྲ་བ་ཡིས། །
འདུ་བྱེད་སྡུག་བསྔལ་སྤུ་མི་རྟོགས། །
འཕགས་པ་མིག་དང་འདྲ་བ་ཡིས། །
དེ་ཡིས་ཤིན་ཏུ་ཡིད་ཀྱང་འབྱུང་། །
ཞེས་གསུངས་པའི་ཕྱིར། དེས་ན་ཚོར་བ་བདེ་སྡུག་གང་ཡིན་ཡང་རུང་སྡུག་བསྔལ་ལས་མ་འདས་ཏེ། ཚོར་བ་ཡིད་དུ་འོང་བའི་བདེ་བ་ནི་འགྱུར་བའི་སྡུག་བསྔལ་དང་། ཡིད་དུ་མི་འོང་བའི་ཚོར་བ་ནི་སྡུག་བསྔལ་གྱི་སྡུག་བསྔལ་དང་། བཏང་སྙོམས་ནི་འདུ་བྱེད་ཀྱི་སྡུག་བསྔལ་དང་ལྡན་པའི་ཕྱིར་ཏེ། ཡིད་འོང་ཡིད་དུ་མི་འོང་དང་། །
དེ་ལས་གཞན་ཟག་བཅས་རྣམས་ཉིད། །
སྡུག་བསྔལ་ཉིད་གསུམ་ལྡན་པའི་ཕྱིར། །
ཅི་རིགས་མ་ལུས་སྡུག་བསྔལ་ལོ། །
ཞེས་གསུངས་པའི་ཕྱིར། ཡང་ལམ་གྱི་དམིགས་པ་བདེན་པ་གཉིས་ཀྱང་གསུངས་ཏེ། བཅོམ་པའམ་བློས་གཞིགས་པ་ན་དེ་འཛིན་གྱི་བློ་འདོར་བ་བུམ་པ་དང་འཇིག་རྟེན་ན་གྲགས་པའི་ཆུ་ལ་སོགས་པ་ཀུན་རྫོབ་བདེན་པ་དང་། བཅོམ་པའམ་བློས་གཞིགས་ཀྱང་དེ་འཛིན་གྱི་བློ་མི་འདོར་བ་སྣང་བ་གཟུགས་ཀྱི་གཞི་ལ་སོགས་པའི་ཤེས་བྱ་གཞི་ལྔ་ནི་དོན་དམ་བདེན་པ་ཡིན་ཏེ། གང་ལ་བཅོམ་དང་བློ་ཡིས་གཞན། །
ཞེས་སོགས་གསུངས་པའི་ཕྱིར། གཉིས་པ་ལམ་གྱི་སྐྱེ་ཚུལ་ནི་ཐོག་མར་གཞི་ཚུལ་གནས་ཐོས་བསམ་དང་ལྡན་པས་སྒོམ་པ་ལ་རབ་ཏུ་སྦྱོར་རིགས་ལ་དེ་ལྟར་སྦྱོར་རིགས་པའི་རྟེན་གྱི་གང་ཟག་

༼༢༥༣༽
དེ་ཡང་ལམ་སྐྱེ་བའི་རྒྱུ་རིགས་དང་ལྡན་པ་ཞིག་དགོས་ཏེ། འདིར་རིགས་ནི། སེམས་བྱུང་མ་ཆགས་པའི་རང་བཞིན་འདོད་པ་ཆུང་ཞིང་ཆོག་ཤེས་པ་དེ་ཡིན་ལ། དེ་ལ་ཡང་ཆོས་གོས་དང་། བསོད་སྙོམ་དང་། གནས་མལ་ངན་ངོན་ཙམ་གྱིས་ཆོག་ཤེས་པ་སྟེ་ཆོག་ཤེས་གསུམ་དང་། སྤོང་བ་དང་སྒོམ་པ་ལ་མངོན་བར་དགའ་བ་དང་བཞི་ཡིན་ཞིང་། དེ་ཡང་ཆོག་ཤེས་གསུམ་གྱིས་ཚུལ་བསྟན། བཞི་པས་ལས་བསྟན་པ་ཡིན་ཏེ། ཆོག་ཤེས་གསུམ་གྱི་ཚུལ་ལ་གནས་ནས་ལས་སུ་བསྒྲུབས་པར་བྱས་ན་ཐར་བ་ཐོབ་པར་འགྱུར་བའི་ཕྱིར། དེ་ལྟར་ཡང་། ཚུལ་གནས་ཐོས་དང་བསམ་ལྡན་པས། །
སྒོམ་པ་ལ་ནི་རབ་ཏུ་སྦྱོར། །
ཞེས་དང་། མ་ཆགས་འཕགས་རིགས་དེ་དག་ལས། །
གསུམ་ནི་ཆོག་ཤེས་བདག་ཉིད་དོ། །
གསུམ་གྱིས་ཚུལ་བསྟན་ཐ་མས་ལས། །
ཞེས་བཤད་པའི་ཕྱིར་རོ། །
སྒོམ་པ་ལ་སྦྱོར་བའི་ཚུལ་ལ་ཞི་གནས་གྱི་རྣལ་འབྱོར་དང་། ལྷག་མཐོང་གི་རྣལ་འབྱོར་སྒོམ་པའི་ཚུལ་གཉིས། དང་པོ་ནི། དེ་ལ་འཇུག་པ་མི་སྡུག་དང་། །
དབུགས་རྔུབ་འབྱུང་བ་དྲན་པ་ཡིས། །
འདོད་ཆགས་རྣམ་རྟོག་ལྷག་རྣམས་སོ། །
ཞེས་གསུངས་པ་ལྟར། འདོད་ཆགས་ཤས་ཆེ་བས་མི་སྡུག་པ་སྒོམ་པ་དང་། རྣམ་རྟོག་ཤས་ཆེ་བས་དབུགས་འབྱུང་རྔུབས་ལ་དྲན་པ་འཇོག་པའི་སྒོམ་པ་དང་གཉིས་གཞུང་འདིར་གསུངས་ལ། གཞུང་གཞན་ལས་ནི། ཞེ་སྡང་གི་གཉེན་པོར་བྱམས་པ་དང་། གཏི་མུག་གི་གཉེན་པོར་རྟེན་འབྲེལ་གྱི་ལམ་བསྒོམ་པ་ཡང་གསུངས་སོ། །
གཉིས་པ་ལྷག་མཐོང་གི་རྣལ་འབྱོར་ལ་ཡང་། སྤང་

༼༢༥༤༽
བྱའི་གཉེན་པོའི་སྒོ་ནས་དབྱེ་བ་དང་། བྱང་ཆུབ་ཀྱི་ཕྱོགས་དང་མཐུན་པའི་སྒོ་ནས་དབྱེ་བ་གཉིས། དང་པོ་ནི། སྤང་བྱའི་གཉེན་པོར་གྱུར་པའི་ལམ་ཐམས་ཅད་བསྡུ་ན་བཞིར་འདུས་ཏེ། རང་གི་མཇུག་ཐོག་ཏུ་བར་ཆད་མེད་ལམ་སྐྱེད་པར་བྱེད་པའི་ལམ་ནི་སྦྱོར་ལམ་ཡིན་ཏེ། དེ་ཡང་མཐོང་ལམ་གྱི་སྦྱོར་བའི་ལམ་ནི་དྲོད་རྩེ་ལ་སོགས་པ་གསུམ་ལ་མི་འཇོག་པར། འཇིག་རྟེན་ཆོས་མཆོག་ཁོ་ནར་འཇོག་པ་འགྲེལ་བཤད་གཉིས་ཀྱི་དགོངས་པ་ཡིན་ཞེས་རོང་སྟོན་ཆེན་པོས་གསུང་ངོ་། །

དེས་ན་སྦྱོར་ལམ་ཡིན་ན། མཐོང་ལམ་གྱི་སྦྱོར་བའི་ལམ་ཡིན་པས་མ་ཁྱབ་ཅེས་བྱའོ། །
སྤངས་བྱ་མཐོང་སྤང་ངམ་སྒོམ་སྤང་དངོས་སུ་སྤོང་བར་བྱེད་པའི་ལམ་ནི་བར་ཆད་མེད་ལམ་དང་། སྤང་བྱ་དེ་དང་པོར་སྐྱེས་པའི་ལམ་ནི་རྣམ་གྲོལ་ལམ་དང་། དེ་ཕྱིན་ཆད་ཀྱི་ལམ་ནི་ཁྱད་པར་ལམ་ཡིན་ནོ། །
དེ་སྐད་དུ། མདོར་ན་ལམ་ནི་རྣམ་བཞི་སྟེ། །
ཁྱད་པར་ཅན་དང་རྣམ་གྲོལ་དང་། །
བར་ཆད་མེད་དང་སྦྱོར་ཞེས་བྱ། །
ཞེས་གསུངས་སོ། །
གཉིས་པ་བྱང་ཆུབ་ཀྱི་ཕྱོགས་མཐུན་གྱི་སྒོ་ནས་དབྱེ་བ་ནི། གཞུང་ལས། ཞི་གནས་གྲུབ་པར་གྱུར་པ་ཡིས། །
དྲན་པ་ཉེར་གཞག་བསྒོམ་པར་བྱ། །
ཞེས་གསུངས་པ་ལྟར། ཞི་གནས་སྔོན་དུ་སོང་ནས་ཚོགས་ལམ་དུ་དྲན་པ་ཉེར་གཞག་སོགས་སྒོམ་ཚུལ། སྦྱོར་ལམ་དུ་བདེན་བཞིའི་རྣམ་པར་སྒོམ་ཚུལ། འཕགས་ལམ་དུ་བྱང་ཕྱོགས་ལྷག་མ་སྒོམ་ཚུལ་དང་གསུམ། དང་པོ་ནི། ཚོགས་ལམ་ཆུང་ངུའི་སྐབས་སུ་ལུས་དྲན་

༼༢༥༥༽
པ་ཉེར་གཞག ཚོར་བ། སེམས། ཆོས་དྲན་པ་ཉེར་གཞག་དང་བཞི་བསྒོམ་པ་ཡིན་ཏེ། རིམ་བཞིན་རང་རང་གི་དམིགས་པ་གཟུགས་ཕུང་གི་བསྡུས་པའི་ལུས་དང་། ཚོར་བའི་ཕུང་པོ་དང་། སེམས་ཏེ་རྣམ་ཤེས་ཀྱི་ཕུང་པོ་དང་། ཆོས་ནི་ཕུང་པོ་དེ་དག་ལས་གཞན་པའི་ཆོས་རྣམས་ཡིན་པས་དེ་རྣམས་ལ་དམིགས་ནས་རང་རང་གི་སོ་སོའི་མཚན་ཉིད་དང་། འདུས་བྱས་མི་རྟག་པ་དང་། ཟག་བཅས་སྡུག་བསྔལ་བ་སོགས་ཏེ་སྤྱིའི་མཚན་ཉིད་དང་། གཉིས་སུ་ཡོངས་སུ་བརྟགས་པས་བསྒོམ་པར་བྱ་བ་ཡིན་ཞིང་། དྲན་པ་ཉེར་གཞག་གི་ངོ་བོ་ནི་ཤེས་རབ་གཙོ་ཆེ་བ་ཡིན་ཏེ། མདོ་ལས། ལུས་ལ་ལུས་ཀྱི་རྗེས་སུ་ལྟ་བ་སྟེ། ཞེས་གསུངས་པའི་ཕྱིར་དང་། ཤེས་རབ་དེ་ཡང་ཐོས་བྱུང་བསམ་བྱུང་སྒོམ་བྱུང་གསུམ་པོ་གང་རུང་ཡིན་གྱི། སྐྱེས་ཐོབ་ནི་ནམ་ཡང་མ་ཡིན་ཏེ། ལུས་ཚོར་སེམས་དང་ཆོས་རྣམས་ལ། །
མཚན་ཉིད་གཉིས་སུ་ཡོངས་བརྟགས་པས། །
ཤེས་པར་ཐོས་སོགས་ལས་བྱུང་བའོ། །
ཞེས་བཤད་པའི་ཕྱིར། དེས་ན་ཚོགས་ལམ་འབྲིང་དུ་ཡང་དག་སྤོང་བ་བཞི་དང་། ཚོགས་ལམ་ཆེན་པོར་རྫུ་འཕྲུལ་གྱི་རྐང་པ་བཞི་བསྒོམ་པ་ཡིན། ས་མཚམས་ཀྱང་དྲན་པ་ཉེར་གཞག་བཞི་ནི། ལྷག་མཐོང་སྐྱེས་པའི་ཚོགས་ལམ་ཆུང་ངུ་ནས་བཟུང་ཡ་མཐའ་མི་སློབ་ལམ་གྱི་གནས་སྐབས་ན་ཡོད། ཡང་དག་སྤོང་བ་བཞི་སོགས་གཞན་གཉིས་ཀྱང་མ་མཐའ་ཚོགས་ལམ་འབྲིང་དང་ཆེན་པོ་ནས་བཟུང་ཡ་མཐའ་སྔར་བཞིན་ནོ། །
སྔར་བཤད་པ་ལྟར་དྲན་པ་ཉེར་གཞག་ཤེས་

༼༢༥༦༽
རབ་གཙོ་ཆེ་བ་དང་། དེ་བཞིན་དུ་ཡང་དག་སྤོང་བ་བརྩོན་འགྲུས་གཙོ་ཆེ་བ་དང་། རྫུ་འཕྲུག་གྱི་རྐང་པ་ཏིང་ངེ་འཛིན་གཙོ་བོ་ཆེ་བ་ཡིན་གྱིས། ཤེས་རབ་སོགས་དེ་དང་དེ་ཡིན་པས་མ་ཁྱབ། འདི་གསུམ་ཚོགས་ལམ་ཡིན་པས་སྦྱོར་བྱུང་གི་ཡོན་ཏན་ཐོས་བྱུང་སོགས་གསུམ་ག་ཡོད་དེ། དེ་ལྟར་ཡང་། དྲན་པ་ཉེར་གཞག་ཤེས་རབ་སྟེ། །
བརྩོན་འགྲུས་ཡང་དག་འཇོག་ཅེས་བྱ། །
རྫུ་འཕྲུག་རྐང་པ་ཏིང་འཛིན་ཏེ། །
གཙོ་བོ་སྨོས་པ་དེ་དག་ནི། །
སྦྱོར་བྱུང་ཡོན་ཏན་ཀུན་ཀྱང་ཡིན། །
ཞེས་བཤད་པའི་ཕྱིར། ཚོགས་ལམ་མཐར་ཕྱིན་པ་དེ་ལས་ཟག་མེད་ཀྱི་ཡེ་ཤེས་ཀྱི་མི་སྐྱེ་བའི་སྔ་ལྟས་སུ་གྱུར་པའི་སྦྱོར་ལམ་དྲོད་འབྱུང་། དེ་ནི་བདེན་པ་བཞི་གའི་སྤྱོད་ཡུལ་ཅན་ཡིན་ཞིང་། རྣམ་པ་མི་རྟག་པ་ལ་སོགས་པ་བཅུ་དྲུག་ཏུ་ལྟ་བ་ཡིན་ཏེ། དེའི་རྣམ་པ་ཅན་ཡིན་ནོ། །
དྲོད་དེ་ལ་ཆུང་འབྲིང་ཆེ་གསུམ་ཡོད་ཅིང་། དེ་མཐར་ཕྱིན་པ་ལས་རྩེ་མོ་སྐྱེ་སྟེ། དགེ་བའི་རྩ་བ་གཡོ་བ་རྣམས་ཀྱི་རྩེ་མོ་ཡིན་པས་དེ་སྐད་དོ། །

དགེ་བའི་རྩ་བ་གཡོ་བའི་དོན་ནི། དྲོད་རྩེ་ཆུང་འབྲིང་མན་ཆད་དུ་དགེ་བའི་རྩ་བ་ཉམས་པ་སྲིད་པ་གཡོ་བར་བཞག་གོ །རྩེ་མོ་དེ་ཡང་དམིགས་རྣམ་དྲོད་དང་འདྲ། རྩེ་མོ་དེ་ལ་དབྱེ་ན་ཆུང་འབྲིང་ཆེ་གསུམ་དུ་ཡོད། བྱང་ཆུབ་ཀྱི་ཕྱོགས་ནི་དྲོད་རྩེ་གཉིས་ཆར་དུ་དད་སོགས་ཀྱི་དབང་པོ་ལྔ་སྒོམ་ཞིང་། ས་མཚམས་ཀྱང་དྲོད་དང་རྩེ་མོ་ནས་བཟུང་ཡ་མཐའ་སྔར་བཞིན་ནོ། །
རྩེ་མོ་དེ་ལས་སྦྱོར་ལམ་བཟོད་པ་སྐྱེ་སྟེ། དགེ་རྩ་ཡོངས་སུ་མི་ཉམས་པའི་སྒོ་ནས་བདེན་པ་ལ་ཆེར་བཟོད་པས་ན་དེ་སྐད་དོ། །
དེ་ལ་གསུམ་

༼༢༥༧༽
ལས། ཆུང་འབྲིང་རྣམ་པ་གཉིས་ནི། དམིགས་རྣམ་རྩེ་མོ་དང་འདྲ། བཟོད་ཆེན་ནི་འདོད་པའི་སས་བསྡུས་ཀྱི་སྡུག་བསྔལ་བདེན་པ་ཁོ་ནའི་ཡུལ་ཅན་ཡིན་ལ། བཟོད་ཆེན་དེ་ལ་སྐད་ཅིག་མ་དུ་མ་དབྱེར་མེད་དེ། རྒྱུན་མེད་ཀྱི་སྐད་ཅིག་ཁོ་ནའོ། །
དེ་བཞིན་དུ་ཆོས་མཆོག་ཀྱང་འདོད་པའི་སྡུག་བདེན་ལ་དམིགས་པ་དང་། སྐད་ཅིག་མ་ཁོ་ན་ཡིན། འཇིག་རྟེན་ཀུན་གྱི་ཆོས་ཀྱི་མཆོག་ཡིན་པས་ན་འཇིག་རྟེན་ཆོས་མཆོག་གོ །བྱང་ཆུབ་ཀྱི་ཕྱོགས་ནི། བཟོད་མཆོག་གཉིས་སུ་སྟོབས་ལྔ་སྒོམ་ཞིང་། ས་མཚམས་ཀྱང་སྟོབས་ལྔ་ནི་བཟོད་མཆོག་ནས་བཟུང་ཡ་མཐའ་སྔར་བཞིན་ནོ། །
ངེས་འབྱེད་ཆ་མཐུན་བཞི་པོ་ཐམས་ཅད་ལ་དམིགས་པ་བདེན་པ་བཞིའམ་སྡུག་བསྔལ་བདེན་པ་ལ་དམིགས་ནས་རྣམ་པ་མི་རྟག་པ་སོགས་བཅུ་དྲུག་གམ་ཅི་རིགས་པའི་རྣམ་པ་ཅན་གྱི་ཤེས་རབ་གཙོ་བོར་གྱུར་པ་ཡིན་པས་དེའི་འཁོར་དུ་རྗེས་འབྲང་ཕུང་པོ་ལྔ་ཡོད། འོན་ཀྱང་སྦྱོར་ལམ་གྱི་ཐོབ་པ་ནི་སྦྱོར་ལམ་དུ་མི་འཇོག་སྟེ། སྦྱོར་ལམ་ཐོབ་པའི་རྟེན་གྱི་ས་མ་བོར་གྱི་བར་དུ་འཕགས་པ་ལ་ཡང་སྦྱོར་ལམ་གྱི་ཐོབ་པ་མངོན་གྱུར་དུ་འབྱུང་བ་ཡོད་པའི་ཕྱིར། སྦྱོར་ལམ་བཞི་ཆར་གྱི་མཉམ་གཞག་གི་ངོ་བོ་ནི་བདེན་པའི་ཡུལ་ཅན་ཡིན་པས། སྒོམ་བྱུང་རང་ཡིན་ཞིང་ཐོས་བསམ་ལས་བྱུང་བ་མ་ཡིན་ཏེ། སྤྱིར་སྦྱོར་ལམ་ན་ཐོས་བསམ་སོགས་སྒོམ་བྱུང་མ་ཡིན་པའི་དགེ་བ་དུ་མ་ཡོད་པ་ཡང་སྦྱོར་ལམ་ཡིན་ཏེ། ཐར་ལམ་གང་ཞིག ལམ་གཞན་བཞི་པོ་གང་རུང་མ་ཡིན་པའི་ཕྱིར། ཁྱབ་པ་རོང་ཊཱིཀ་ཏུ་བཅས། ས་གང་ལ་བརྟེན་ན་ཉེར་བསྡོགས་

༼༢༥༨༽
མི་ལྕོགས་མེད་པ་དང་། བསམ་གཏན་དང་པོའི་དངོས་གཞི་ཙམ་ཁྱད་དང་། གཉིས་པའི་དངོས་གཞི་སོགས་གསུམ་དང་བཅས་པའི་བསམ་གཏན་ས་དྲུག་གང་རུང་ཁོ་ན་ལ་བརྟེན་པ་ཡིན་ཞིང་། རྒྱུ་མཚན་དེའི་ཕྱིར་ན་གཞུང་ལས། དེ་ནི་ཆོས་མཆོག་དང་ས་གཅིག །ཞེས་པས་མཐོང་ལམ་དང་སྦྱོར་ལམ་ཆོས་མཆོག་ས་གཅིག་པར་བཤད་པ་ཡང་བསམ་གཏན་ས་དྲུག་གང་རུང་ལ་བརྟེན་པས་ན་གཅིག་ཅེས་པའི་དོན་དུ་འཆད་དགོས་སོ། །
སྤྱིར་ནི་ས་མི་གཅིག་སྟེ། སྦྱོར་ལམ་གྱི་རྟེན་དུ་གྱུར་པའི་ས་ནི་ཟག་བཅས་དང་། མཐོང་ལམ་གྱི་རྟེན་དུ་གྱུར་པའི་ས་ནི་ཟག་མེད་ཡིན་པའི་ཕྱིར། ཞིབ་མོའི་རྣམ་དབྱེ་གཅེས་སོ། །
བཟོད་པ་སོགས་ཀྱིས་སྐབས་སུ་བཤད་པའི་དོན་དེ་དག་གཞུང་གིས་འགྲུབ་སྟེ། དེ་ལས་བཟོད་པ་གཉིས་དེ་བཞིན། །
ཐམས་ཅད་ཆོས་ཀྱིས་འཕེལ་པར་བྱེད། །
ཆེན་པོ་འདོད་གཏོགས་སྡུག་བསྔལ་ཡུལ། །
དེ་ནི་སྐད་ཅིག་གཅིག་དེ་བཞིན། །
ཆོས་མཆོག་ཐམས་ཅད་ཕུང་པོ་ལྔ། །
ཐོབ་པ་མ་གཏོགས་དེ་ལྟ་ན། །
ངེས་འབྱེད་ཆ་མཐུན་རྣམ་པ་བཞི། །
སྒོམ་བྱུང་མི་ལྕོགས་མེད་པ་དང་། །
ཁྱད་པར་བསམ་གཏན་ས་པ་འོ། །
ཞེས་བཤད་པའི་ཕྱིར། ཉན་ཐོས་ཀྱི་སྦྱོར་ལམ་དྲོད་རྩེ་གཉིས་སུ་ཉེས་བྱས་ཀྱིས་དགེ་རྩ་ཉམས་པ་སྲིད་དེ། དང་པོ་གཉིས་ཡོངས་ཉམས་པའི་ཕྱིར། །

ཞེས་བཤད་པས་ཀྱང་རྩེ་མོ་ཐོབ་པ་ནི་ཉེས་པ་བྱེད་སྲིད་ཀྱང་དགེ་རྩ་ཀུན་ཏུ་མི་ཆད་ལ། བཟོད་པ་ཐོབ་པ་ནི་རྣམ་པར་ཉམས་པས་ཀྱང་ངན་སོང་དུ་ཡོངས་སུ་མི་འགྲོ་སྟེ། དེར་འགྲོ་བའི་ལས་ཉོན་མཐའ་དག་རིང་

༼༢༥༩༽
དུ་སྤངས་པའི་ཕྱིར་ཏེ། རྩེ་མོ་ཐོབ་པ་རྩ་མི་ཆད། །
བཟོད་ཐོབ་ངན་སོང་མི་འགྲོ་འོ། །
ཞེས་སོ། །
དྲོད་རྩེ་གཉིས་ལ་གནས་པའི་ཉན་ཐོས་རང་གི་རིགས་ལས་བཟློག་ནས་སངས་རྒྱས་སུ་འགྱུར་བ་ཡོད་ཀྱི། བཟོད་པ་ཐོབ་ནས་མེད་དེ། དེ་ཐོབ་ནས་ངན་སོང་དུ་འགྲོ་བ་མེད་ལ། བྱང་ཆུབ་སེམས་དཔའ་གཞན་དོན་དུ་ངན་སོང་དུ་སྐྱེ་བ་ལེན་པ་ཡོད་པའི་ཕྱིར། གཉིས་སློབ་རིགས་ལས་ལྡོག་ནས་ནི། །
སངས་རྒྱས་སུ་འགྱུར། ཞེས་བཤད་དོ། །
གཞན་གསུམ་ཡང་ཞེས་པའི་དོན་ནི། སངས་རྒྱས་ལས་གཞན་རང་རྒྱལ་དུ་ཉན་ཐོས་ཀྱི་དྲོད་རྩེ་བཟོད་པ་གསུམ་གང་རུང་ལ་གནས་པ་ཡང་ཉན་ཐོས་ཀྱི་རིགས་ལས་བཟློག་ནས་དེར་འཇུག་པ་ཡོད། བསེ་རུ་ལྟ་བུའི་རང་རྒྱལ་གྱི་སྦྱོར་ལམ་དང་ཐེག་ཆེན་གྱི་སྦྱོར་ལམ་ཐོབ་ནས་ལམ་གཞན་དུ་མི་འཇུག་སྟེ། དྲོད་ནས་བཟུང་ཟད་པ་དང་མི་སྐྱེ་བ་ཤེས་པའི་བྱང་ཆུབ་ཀྱི་བར་བསམ་གཏན་བཞི་པའི་རབ་མཐའ་ལ་བརྟེན་ནས་སྟན་ཐོག་གཅིག་ཏུ་མངོན་དུ་བྱེད་པའི་ཕྱིར། དེ་ལྟར་ཡང་འཐད་དེ། སྟོན་དང་བསེ་རུ་བྱང་ཆུབ་བར། །
བསམ་གཏན་མཐའ་རྟེན་གཅིག་ལ་ཀུན། །
ཞེས་བཤད་པའི་ཕྱིར། རང་རྒྱལ་ཚོགས་ན་སྤྱོད་པ་ནི་དྲོད་རྩེ་གཉིས་ཐོབ་ནས་ཀྱང་ལམ་གཞན་དུ་འཇུག་པ་ཡོད་དོ། །
བཟོད་པ་ཐོབ་ནས་གཞན་དུ་མི་འཇུག་པར་རོང་སྟོན་ཆེན་པོས་གསུངས་སོ། །
གསུམ་པ་འཕགས་ལམ་བསྒོམ་ཚུལ་ནི། མཐོང་ལམ་དུ་བྱང་ཆུབ་ཡན་ལག་བདུན་སྒོམ་ཞིང་། ས་མཚམས་ཀྱང་མཐོང་ལམ་ནས་བཟུང་ཡ་མཐའ་སྔར་བཞིན་ནོ། །
འཕགས་ལམ་ཡན་

༼༢༦༠༽
ལག་བརྒྱད་ནི་མཐོང་སྒོམ་གཉིས་ཀ་ལ་བཤད་པའང་ཡོད་མོད། གཙོ་བོར་ནི་མཐོང་ལམ་དུ་མངོན་དུ་བྱེད་པའི་ནུས་པ་ཐོབ་ནས་སྒོམ་ལམ་དུ་མངོན་དུ་གྱུར་ཏེ། མི་སློབ་ལམ་གྱི་གནས་སྐབས་ན་ཡང་ཡོད། དེ་ལྟར་བྱང་ཆུབ་ཀྱི་ཕྱོགས་ཀྱི་སྡེ་ཚན་བདུན་བཤད་པའི་ཕྱི་མ་གཉིས་ཟག་མེད་ཁོ་ནར་ངེས། དང་པོ་ལྔ་ལ་ཟག་བཅས་ཟག་མེད་གཉིས་ཀ་ཡོད་དེ། སྡེ་ཚན་བདུན་ནི་གོ་རིམ་བཞིན། །
ལས་ནི་དང་པོ་བ་དག་དང་། །
ངེས་འབྱེད་ཆ་མཐུན་རྣམས་དང་ནི། །
སྒོམ་དང་མཐོང་ལ་རབ་ཏུ་ཕྱེ། །
བྱུང་ཆུབ་ཡན་ལག་ལམ་ཡན་ལག །ཟག་པ་མེད་གཞན་རྣམས་གཉིས་སོ། །
ཞེས་བཤད་དོ། །
དེ་ལ་བྱང་ཆུབ་ཀྱི་ཕྱོགས་དང་མཐུན་པ་ཞེས་པའི་བྱང་ཆུབ་ནི་གང་། དེའི་ཕྱོགས་དང་མཐུན་པ་ཇི་ལྟ་བུ་ཞེ་ན། ཟད་དང་མི་སྐྱེ་ཤེས་པ་ནི། །
བྱང་ཆུབ་དེ་དང་མཐུན་ཉིད་ཕྱིར། །
སུམ་ཅུ་རྩ་བདུན་དེའི་ཕྱོགས་མཐུན། །
ཞེས་གསུངས་པ་ལྟར། ཐེག་པ་གསུམ་གང་རུང་གི་ཟད་པ་དང་མི་སྐྱེ་བ་ཤེས་པའི་ཡེ་ཤེས་ནི་བྱང་ཆུབ་ཡིན་ཞིང་། དྲན་པ་ཉེར་གཞག་བཞི་སོགས་སྡེ་ཚན་བདུན་ནི་བྱང་ཆུབ་དེའི་རྒྱུར་གྱུར་པ་ཡིན་པའི་ཕྱིར། དེའི་ཕྱོགས་དང་མཐུན་པ་ཞེས་བྱའོ། །
དེ་ལྟར་བྱས་ན་ཐེག་པ་གསུམ་གང་རུང་གི་མི་སློབ་པའི་སྤངས་རྟོགས་མཐར་ཐུག་པ་དེ་བྱང་ཆུབ་ཡིན་ཞིང་། མཐར་མ་ཐུག་པའི་དགྲ་བཅོམ་པའི་གནས་སྐབས་ཀྱི་ཟད་པ་ཤེས་པ་ཙམ་དང་། བྱང་ཆུབ་ཀྱི་ཕྱོགས་དང་མཐུན་པའི་ཆོས་རྣམས་བྱང་ཆུབ་མ་ཡིན་པར་འཆད་དགོས་སོ། །
འདིར་སྐྱེད་ཚལ་པས། ཐེག་པ་རང་ལུགས་ཀྱིས་བྱང་ཆུབ་དང་རྗེས་སུ་འབྲེལ

༼༢༦༡༽
བའི་ལམ་ཞུགས་སྐྱེས་བུའི་རྒྱུད་ཀྱི་དགེ་རྩ་དེ་ཐར་ལམ་གྱི་མཚན་ཉིད་ཡིན་གསུངས་པ་མི་རིགས་ཏེ། འོ་ན་ཉན་ཐོས་ཀྱི་བྱང་ཆུབ་ཏུ་གྱུར་པའི་མི་སློབ་ལམ་ཆོས་ཅན། མཚན་ཉིད་དེར་ཐལ། མཚོན་བྱ་དེའི་ཕྱིར། འདོད་ན། ཉན་ཐོས་ཀྱི་བྱང་ཆུབ་དང་རྗེས་སུ་འབྲེལ་པའི་ལམ་ཞུགས་ཀྱི་སྐྱེས་བུའི་རྒྱུད་ཀྱི་དགེ་རྩ་ཡིན་པར་ཐལ། འདོད་པ་གང་ཞིག ཐེག་པ་གཞན་གྱི་བྱང་ཆུབ་དང་རྗེས་སུ་འབྲེལ་བའི་དེ་ལྟར་མ་ཡིན་པའི་ཕྱིར། འདོད་ན། ཉན་ཐོས་ཀྱི་བྱང་ཆུབ་དང་རྗེས་སུ་འབྲེལ་བ་ཡིན་པར་ཐལ། འདོད་པའི་ཕྱིར། འདོད་ན། དེ་ཆོས་ཅན། ཉན་ཐོས་ཀྱི་བྱང་ཆུབ་དང་རྗེས་སུ་འབྲེལ་བ་མ་ཡིན་པར་ཐལ། ཉན་ཐོས་ཀྱི་བྱང་ཆུབ་དངོས་ཡིན་པའི་ཕྱིར། དེ་ལྟར་ལམ་ལྔ་བཤད་པའི་མཐོང་ལམ་ལ་སྐད་ཅིག་མ་བཅོ་ལྔ་ཡོད་དེ། སྡུག་བསྔལ་ཆོས་བཟོད་ནས་ལམ་རྗེས་བཟོད་ཀྱི་བར་གྱི་བཅོ་ལྔ་པོ་དེ་མཐོང་ལམ་ཡིན་ཏེ། ལམ་རྗེས་བཟོད་ཀྱི་སྐབས་སུ་ཡང་སྔར་མ་མཐོང་བའི་བདེན་པའི་དོན་གསར་མཐོང་ཡོད་པའི་ཕྱིར། དེ་ལྟར་ན་སྡུག་བསྔལ་ཆོས་བཟོད་སོགས་བཟོད་པ་བརྒྱད་ནི་བར་ཆད་མེད་ལམ་ཡིན་ཞིང་། དེ་རེ་རེ་ལ་རང་ཡུལ་དུ་གྱུར་པའི་དོན་སྔར་མ་མཐོང་བ་གསར་མཐོང་རེ་ཡོད། སྡུག་བསྔལ་ཆོས་ཤེས་སོགས་ཤེས་པ་བདུན་ནི་རང་དུས་སུ་བདེན་པའི་དོན་གསར་མཐོང་མེད་ཀྱང་། ལམ་རྗེས་བཟོད་ཀྱི་ཚེ་བདེན་པའི་དོན་གསར་མཐོང་ཡོད་པས་སྤྱིར་མཐོང་ལམ་རྣམ་གྲོལ་ལམ་དུ་བཞག བཅུ་དྲུག་པ་ལ་ལམ་རྗེས་ཤེས་ནི་འབྲས་གནས་ཐོབ་པའི་ལམ་ཡིན་པས་སྒོམ་ལམ་ཡིན་ཏེ། བཟོད་དང་ཤེས་

༼༢༦༢༽
པ་གོ་རིམ་བཞིན། །
བར་ཆད་མེད་དང་རྣམ་གྲོལ་ལམ། །
དེ་ལ་སྐད་ཅིག་བཅོ་ལྔ་ནི། །
མ་མཐོང་མཐོང་ཕྱིར་མཐོང་བའི་ལམ། །
ཞེས་དང་། གང་ཞིག་གང་ལ་ཞུགས་པ་ནི། །
བཅུ་དྲུག་པ་ལ་དེ་འབྲས་གནས། །
ཞེས་གསུངས་པའི་ཕྱིར། འདིར་དོགས་པ་བཀོད་ན། བཟོད་ཤེས་རིམ་བཞིན་བར་ཆད་མེད་པ་དང་། །
རྣམ་གྲོལ་ཡིན་ན་མཐོང་ལམ་སྔ་རོལ་དུ། །
འདོད་ཉོན་སྤངས་པའི་ཆོས་བཟོད་ཡོད་དམ་མེད། །
ཡོད་ན་བར་ཆད་མེད་ལམ་ཡིན་ནམ་ཅི། །
མཐོང་ལམ་ཐོབ་རྗེས་ཀྱི་སྒོམ་ལམ་ལ་དབྱེ་ན། འཇིག་རྟེན་ལས་འདས་མ་འདས་གཉིས་ཡོད་པས་འཇིག་རྟེན་སྒོམ་ལམ་གྱི་གོང་སའི་ཉེར་བསྡོགས་ལ་བརྟེན། འདོད་པའི་སྒོམ་སྤང་ཆེན་པོའི་ཆེན་པོ་སོགས་ནས་ཅི་ཡང་མེད་ཀྱི་སྒོམ་སྤང་ཆུང་ངུའི་ཆུང་ངུའི་བར་རིམ་གྱིས་སྤོང་ནུས་པས་དེའི་ཚེ་ན། འདོད་པའི་སྒོམ་སྤང་ཆེན་པོའི་ཆེན་པོ་ནས་ཅི་ཡང་མེད་ཀྱི་སྒོམ་སྤང་ཆུང་ངུའི་ཆུང་ངུའི་བར་སྤོང་བའི་བར་ཆད་མེད་ལམ་བདུན་ཅུ་རྩ་གཉིས། དེའི་རྣམ་གྲོལ་ལམ་བདུན་ཅུ་རྩ་གཉིས། འདི་ལ་ཐག་སྲིང་གཉེན་པོ་བྱེད་ན་ཁྱད་པར་ལམ་ཡང་གྲངས་དེ་བཞིན་འབྱུང་། དེ་དག་ཀུན་ཐར་ལམ་ལྔའི་ནང་ཚན་དུ་གྱུར་པའི་སྒོམ་ལམ་ཡིན་ཏེ། འཕགས་པའི་གང་ཟག་གི་རྒྱུད་ཀྱི་སྒོམ་ལམ་ཡིན་པའི་ཕྱིར། འཇིག་རྟེན་ལས་འདས་པ་ལ་ཡང་སྔར་མཐོང་ལམ་གྱི་སྔ་རོལ་དུ་འདོད་པའི་སྒོམ་སྤང་། ཉོན་མོངས་ཡེ་མ་སྤངས་ན། འདོད་པའི་སྒོམ་སྤངས་ཆེན་པོའི་ཆེན་པོ་ནས་

༼༢༦༣༽
སྲིད་རྩེའེ་སྒོམ་སྤང་ཆུང་ངུའི་ཆུང་ངུའི་བར་དགུ་དགུ་བརྒྱད་ཅུ་རྩ་གཅིག་རང་རང་གི་གཉེན་པོ་ཟག་མེད་སྒོམ་ལམ་བར་ཆད་མེད་ལམ་གྱིས་སྤོང་པས་ན། བར་ཆད་མེད་ལམ་བརྒྱད་ཅུ་རྩ་གཅིག བར་ཆད་མེད་ལམ་རེ་རེའི་རྗེས་སུ་རྣམ་གྲོལ་ལམ་རེ་རེ་ཡང་འབྱུང་བས་སྒོམ་ལམ་རྣམ་གྲོལ་ལམ་བརྒྱད་ཅུ་རྩ་གཅིག་འབྱུང་། གལ་ཏེ་མཐོང་ལམ་གྱི་སྔ་རོལ་དུ་ཅི་ཡང་མེད་མན་ཆད་ཀྱི་ཉོན་མོངས་སྤངས་བ་ཞིག་ཡིན་ན་ཡང་། སྲིད་རྩེའི་ཉོན་མོངས་ཟག་མེད་སྒོམ་ལམ་ཁོ་ནས་སྤོང་དགོས་པས་དེའི་ཚེ་ན་ཡང་སྲིད་རྩེའི་ཉོན་མོངས་ཆེན་པོའི་ཆེན་པོ་སྤོང་བའི་བར་ཆད་མེད་ལམ་ནས། ཆུང་ངུའི་ཆུང་ངུ་སྤོང་བའི་བར་ཆད་མེད་ལམ་གྱི་བར་དགུ་དང་། དེ་རེ་རེའི་རྗེས་སུ་ཡང་རྣམ་གྲོལ་ལམ་རེ་རེ་འབྱུང་བས་སྲིད་རྩེའི་ཉོན་མོངས་རྐྱང་པ་སྤོང་ན་སྒོམ་ལམ་མཉམ་གཞག་བཅོ་བརྒྱད་རེ་ངེས་པར་འབྱུང་། ལུགས་འདི་དང་ཕར་ཕྱིན་གཉིས་ཀ་ལ་གཉེན་པོ་ཆུང་ངུས་སྤང་བྱ་ཆེན་པོ་སེལ། གཉེན་པོ་ཆེན་པོས་སྤང་བྱ་ཆུང་ངུ་སེལ་བས། གཉེན་པོ་ཆུང་རིམ་ནས་སྐྱེས། སྤང་བྱ་ཆེ་རིམ་ནས་འགག་ཅེས་པ་ཡིན་ཏེ། གཞུང་འདིར། ས་དང་ས་ནི་ཉིས་རྣམས་དགུ། །
དེ་བཞིན་དུ་ནི་ཡོན་ཏན་རྣམས། །
ཆུང་དང་འབྲིང་དང་ཆེ་རྣམས་ནི། །
ཆུང་ངུའི་ཆུང་སོགས་ཐ་དད་ཕྱིར། །
ཞེས་བཤད་པའི་ཕྱིར། འོ་ན་མཐོང་ལམ་གྱི་སྔ་རོལ་དུ་ཚོགས་སྦྱོར་དང་། ལམ་མ་ཞུགས་ཀྱི་གནས་སྐབས་སུ་ཡང་འཇིག་རྟེན་པའི་སྒོམ་ལམ་གྱིས་འདོད་པ་ནས་བཟུང་། ཅི་ཡང་མེད་ཀྱི་བར་གྱི་ཉོན་མོངས་སྤོང་ནུས་པ་ཡང་བཤད་པས་དེར་སྐབས་

༼༢༦༤༽
ཀྱི་འཇིག་རྟེན་སྒོམ་ལམ་དེ་སྒོམ་ལམ་མཚན་ཉིད་པ་ཡིན་ནམ་བཏགས་པ་བ་ཡིན། ཚོགས་སྦྱོར་གྱི་སྐབས་ཀྱི་དེ་ཐར་ལམ་དུ་བཞེད་དམ་མི་བཞེད་ཅེ་ན། འདི་ལ་གཞན་གྱིས་དོགས་དཔྱོད་མཛད་པ་ཆེར་མ་མཐོང་ཡང་། རང་གི་བསམ་ཚོད་ནི། དེ་ཐམས་ཅད་ལམ་ལྔའི་ནང་ཚན་དུ་གྱུར་པའི་སྒོམ་ལམ་མ་ཡིན་ཡང་སྤྱིར་སྒོམ་ལམ་ཡིན་ཏེ། སོ་སོའི་སྐྱེ་བོའི་རྒྱུད་ཀྱི་སྒོམ་ལམ་ཡིན་པའི་ཕྱིར། གཞན་དུ་ན། ལྷག་སྐྱེས་མཐོང་དང་སྒོམ་གཉིས་ཀྱིས། །

ཞེས་པའི་དངོས་བསྟན་གྱིས་སྒོམ་ལམ་དེ་ཡང་སྒོམ་ལམ་མ་ཡིན་པར་ཐལ་བའི་སྐྱོན་འབྱུང་ངོ་། །
ཚོགས་སྦྱོར་གྱི་གནས་སྐབས་ཀྱི་འཇིག་རྟེན་སྒོམ་ལམ་ནི་ཐར་ལམ་ཡང་ཡིན་ཏེ། ཚོགས་ལམ་པ་དང་སྦྱོར་ལམ་པའི་རྒྱུད་ཀྱི་ཐར་པ་ཆ་མཐུན་གྱི་དགེ་རྩ་ཡིན་པའི་ཕྱིར། དེས་ན་དེའི་སྐབས་ཀྱི་སྒོམ་ལམ་ནི་ཚོགས་སྦྱོར་གང་རུང་དུ་ངེས་པས་དེ་གང་རུང་དང་སྒོམ་ལམ་གྱི་གཞི་མཐུན་ཡོད་ཅིང་། དེ་གང་རུང་དང་ལམ་ལྔར་ཕྱེ་བའི་གནས་སྐབས་ཀྱི་སྒོམ་ལམ་གྱི་གཞི་མཐུན་མེད་པར་ཤེས་པར་བྱའོ། །
ལམ་མ་ཞུགས་ཀྱིས་སྐབས་ཀྱི་དེ་ནི་སྒོམ་ལམ་ཡིན་ཡང་ཐར་ལམ་དུ་ཁས་མི་ལེན་ཏེ། ཐར་ལམ་ལ་མ་ཞུགས་པའི་ཕྱིར། དེ་ལྟར་ན་སོ་སྐྱེའི་རྒྱུད་ཀྱི་འཇིག་རྟེན་སྒོམ་ལམ་ལ་ལམ་ཡིན་པ་དང་མ་ཡིན་པ་གཉིས་སུ་ཡོད་དོ། །
གཉིས་པ་གང་ཟག་བཤད་པ་ལ། གང་ལ་གནས་པ་འབྲས་བུའི་རྣམ་གཞག དེ་ལ་གནས་པའི་གང་ཟག་གི་རྣམ་གཞག་གཉིས། དང་པོ་ལ། དགེ་སྦྱོང་ཚུལ་གྱི་འབྲས་བུའི་ངོ་བོ། དབྱེ་བ། གྲངས་ངེས། 

༼༢༦༥༽
ཁྱད་ཆོས་དང་བཞི། དང་པོ་ནི། ཟག་མེད་བར་ཆད་མེད་ལམ་ལ་དགེ་སྦྱོང་གི་ཚུལ་ཞེས་བྱ་ཞིང་། དེའི་འབྲས་བུ་རྣམ་གྲོལ་ལམ་ནི་དགེ་སྦྱོང་ཚུལ་གྱི་འབྲས་བུ་འདུས་བྱས། དེའི་འབྲས་བུ་སྤང་བྱ་སྤངས་པའི་སོ་སོར་བརྟགས་འགོག་ནི་དགེ་སྦྱོང་ཚུལ་གྱི་འབྲས་བུ་འདུས་མ་བྱས་ཡིན། དགེ་སྦྱོང་ཚུལ་གྱི་འབྲས་བུ་འདུས་མ་བྱས་དེ་ལ་སྤང་བྱའི་སྒོ་ནས་རྒྱས་པར་དབྱེ་ན། མཐོང་སྤང་སྤངས་པའི་འབྲས་བུ་བརྒྱད་དང་སྒོམ་སྤང་སྤངས་པའི་འབྲས་བུ་བརྒྱད་ཅུ་རྩ་གཅིག་འབྱུང་། དེ་ལྟར་ན་ཟག་མེད་བར་ཆད་མེད་ལམ་གྱི་སྟོབས་ཀྱིས་ཐོབ་པའི་བྲལ་འབྲས་དེ་དགེ་སྦྱོང་ཚུལ་གྱི་འབྲས་བུའི་མཚན་ཉིད་ཡིན་ཏེ། དགེ་སྦྱོང་ཚུལ་ནི་དྲི་མེད་ལམ། །
འབྲས་བུ་འདུས་བྱས་འདུས་མ་བྱས། །
གྲོལ་ལམ་ཟད་པ་རྣམ་དང་བཅས། །
དེ་དག་བརྒྱད་ཅུ་རྩ་དགུ་འོ། །
ཞེས་གསུངས་པའི་ཕྱིར། འོ་ན་མདོ་ལས། དགེ་སྦྱོང་ཚུལ་གྱི་འབྲས་བུ་བཞིར་གསུངས་པ་དང་འགལ་ལོ་ཞེ་ན། སྐྱོན་མེད་དེ། བཞིར་གསུངས་པ་ནི་ཁྱད་ཆོས་ལྔ་ལྡན་གྱིས་འབྲས་བུ་ལ་དགོངས་ནས་གསུངས་པའི་ཕྱིར། ཁྱད་ཆོས་ལྔ་ནི། ཞུགས་པའི་ལམ་སྔོན་དུ་བཏང་བ་དང་། ཞུགས་པ་ལས་གཞན་པའི་འབྲས་གནས་ཀྱི་རྟོགས་པ་ཐོབ་པ། སྡུག་བསྔལ་མཐོང་སྤངས་སོགས་སྤངས་པའི་ཟད་པ་རྣམས་སྡོམས་པ་སྡུག་བསྔལ་ཆོས་ཤེས་ལ་སོགས་པའི་ཤེས་པ་བརྒྱད་ཚན་ཐོབ་པ། མི་རྟག་སོགས་བཅུ་དྲུག་གི་རྣམ་པ་རྫོགས་པར་རྟོགས་པ་དང་ལྔ་ཡིན་ཏེ། འབྲས་བུ་བཞིར་རྣམ་བཞག་པ་ནི། །
རྒྱུ་ལྔ་དག་ནི་སྲིད་

༼༢༦༦༽
ཕྱིར་རོ། །
འབྲས་ལ་སྔོན་ལམ་བཏང་པ་དང་། །
གཞན་ཐོབ་པ་དང་ཟད་སྡོམ་དང་། །
ཤེས་པ་བརྒྱད་ཚན་ཐོབ་པ་དང་། །
རྣམ་པ་བཅུ་དྲུག་ཐོབ་པ་འོ། །
ཞེས་སོ། །
གསུམ་པ་གྲངས་ངེས་ནི། ཁྱོད་ཆོས་ལྔ་ལྡན་གྱི་དགེ་སྦྱོང་ཚུལ་གྱི་འབྲས་བུ་ལ་རྒྱུན་ཞུགས་ཀྱི་འབྲས་བུ་སོགས་བཞིར་ངེས་པ་ཡིན་ཏེ། དེ་ཐོབ་པའི་གེགས་ཀྱི་གཙོ་བོ་ཉོན་མོངས་པ་ལ་མཐོང་སྤང་དང་སྒོམ་སྤང་གཉིས་སུ་ངེས་པ་ལས། དང་པོ་སྤངས་པའི་དབང་དུ་བྱས་ནས་རྒྱུན་ཞུགས་ཀྱི་འབྲས་བུ་བཞག གཉིས་པ་ལ་འདོད་པའི་སྒོམ་སྤང་ཕལ་ཆེར་སྤངས་པའི་དབང་དུ་བྱས་ནས་ཕྱིར་འོང་གི་འབྲས་བུ་བཞག འདོད་ཉོན་མ་ལུས་པ་སྤངས་པའི་དབང་དུ་བྱས་ནས་ཕྱིར་མི་འོང་གི་འབྲས་བུ་བཞག ཁམས་གོང་མའི་སྒོམ་སྤང་སྤངས་པའི་དབང་དུ་བྱས་ནས་དགྲ་བཅོམ་པའི་འབྲས་བུ་བཞག་པའི་ཕྱིར། འདིར་པཎ་ཆེན་གྱིས་བྱེ་བཤད་ལས། བོད་ཕྱི་མ་རྣམས་ཀྱི་འབྲས་བུའི་སྤང་བྱའི་གཙོ་བོ་དང་། གང་ཟག་གི་སྤང་བྱའི་གཙོ་བོ་ཤན་མ་ཕྱེད་པས་ནོངས་པ་ཡིན་ཏེ། གང་ཟག་དེ་ཕྱིར་འོང་དང་ཕྱི་མི་འོང་དུ་འཇོག་པའི་སྤང་བྱའི་གཙོ་བོ་ནི་འདོད་ཉོན་དྲུག་པ་དང་དགུ་པ་ཡིན་པ་དེ་དང་། དེའི་འབྲས་བུ་དེ་དང་དེ་ནི་མཐོང་སྤང་སྤངས་པ་ལ་ལྟོས་ནས་འཇོག་དགོས་པའི་ཤན་མ་ཕྱེད་བའི་ཕྱིར། ཞེས་གསུངས་འདུག་པའི་བོད་ཕྱི་མ་དེ་ཅི་ཡིན། ཀུན་མཁྱེན་གཡག་རོང་སོགས་ལ་དགོས་པ་ཡིན་ན། རང་གི་དངོས་དང་བརྒྱུད་པའི་བླ་མ་འཁྲུལ་མེད་རྣམས་ལ་བཀའ་བཀྱོན་ཚབས་

༼༢༦༧༽
ཆེས་པས་དཔྱོད་ལྡན་གྱི་བློར་མི་ཤོང་ཞིང་ཉེས་པ་ཅིར་འགྱུར་ཡང་གཟིགས་དགོས་སོ། །
དོན་ལ་ཡང་དེ་འདྲ་བའི་རིགས་ཀྱི་བཤད་པ་ཟུར་ཁྱེར་རྣམས་ལ་རྣམ་དཔྱོད་ཀྱིས་བརྟགས་ན་མི་འཐད་ཅིང་། ངོ་མཚར་རྒྱུ་ཡང་མེད་དོ། །
བཞི་པ་ཁྱད་ཆོས་ལ་ཁམས་གང་དུ་ཐོབ་པ་ནི། འབྲས་བུ་དང་པོ་གསུམ་ནི་འདོད་ཁམས་སུ་ཐོབ་པ་ཡིན་ཏེ། དང་པོ་གཉིས་ནི་འདོད་པ་ལ་འདོད་ཆགས་དང་མ་བྲལ་བའི་རྟེན་ལ་ཐོབ་དགོས་པའི་ཕྱིར་དང་། རིམ་གྱིས་པའི་ཕྱིར་མི་འོང་གི་འབྲས་བུ་ནི་འདོད་ཉོན་དགུ་པ་སྤོང་བའི་བར་ཆད་མེད་ལམ་གྱིས་ཐོབ་ཅིང་། ཆགས་བྲལ་སྔོན་སོང་གི་ཕྱིར་མི་འོང་ནི་མཐོང་ལམ་གྱིས་ཐོབ་དགོས་པའི་ཕྱིར། དགྲ་བཅོམ་གྱི་འབྲས་བུ་ནི་ཁམས་གསུམ་གའི་རྟེན་ལ་ཐོབ་སྟེ། འདོད་པར་གསུང་ཐོབ་ཐ་མ་ནི། །
གསུམ་དུའོ་གོང་ན་མཐོང་ལམ་མེད། །
ཅེས་གསུངས་པའི་ཕྱིར། ས་གང་ལ་བརྟེན་ནས་ཐོབ་པ་ནི། འབྲས་བུ་དང་པོ་གཉིས་དང་། རིམ་གྱིས་པའི་ཕྱིར་མི་འོང་གི་འབྲས་བུ་ནི་བསམ་གཏན་དང་པོའི་ཉེར་བསྡོགས་མི་ལྕོགས་མེད་ལ་བརྟེན་པ་ཡིན་ཏེ། དང་པོ་གཉིས་ནི་འདོད་པ་ལ་འདོད་ཆགས་དང་མ་བྲལ་པའི་སེམས་ལ་བརྟེན་པ་ཡིན་པའི་ཕྱིར་དང་། རིམ་གྱིས་པའི་ཕྱིར་མི་འོང་གི་འབྲས་བུ་ནི་འདོད་ཉོན་དགུ་པ་སྤོང་བའི་བར་ཆད་མེད་ལམ་གྱིས་ཐོབ་དགོས་པའི་ཕྱིར། ཆགས་བྲལ་སྔོན་སོང་གི་ཕྱིར་མི་འོང་གི་འབྲས་བུ་ནི་བསམ་གཏན་དང་པོའི་ཉེར་བསྡོགས་མ་གཏོགས་པའི་ཟག་མེད་ཀྱི་བསམ་གཏན་གྱི་སྙོམས་འཇུག་རྣམས་དང་། དགྲ་

༼༢༦༨༽
བཅོམ་གྱི་འབྲས་བུ་ནི་ཟག་མེད་ས་དགུ་གང་རུང་ལ་རྟེན་ནས་ཐོབ་བོ། །
ལམ་གང་གིས་ཐོབ་པ་ནི་འབྲས་བུ་ཐོག་མཐའ་གཉིས་ནི་འདས་ལམ་ཁོ་ནས་ཐོབ་སྟེ། སྲིད་རྩེའི་མཐོང་སྤང་དང་སྒོམ་སྤང་གི་གཉེན་པོས་རིམ་བཞིན་ཐོབ་པའི་ཕྱིར། འབྲས་བུ་བར་པ་གཉིས་ནི་ཞི་གནས་ཤས་ཆེར་སྤྱད་པས་འཇིག་རྟེན་པའི་ལམ་གྱིས་ཐོབ་ལ། ལྷག་མཐོང་ཤས་ཆེར་སྤྱད་པས་འཇིག་རྟེན་ལས་འདས་པའི་ལམ་གྱིས་ཐོབ་བོ། །
འོ་ན་འཇིག་རྟེན་པའི་ལམ་གྱིས་ཐོབ་པའི་འབྲས་བུ་བར་པ་གཉིས་པོ་ཆོས་ཅན། དགེ་སྦྱོང་ཚུལ་གྱི་འབྲས་བུ་མ་ཡིན་པར་ཐལ། ཟག་མེད་བར་ཆད་མེད་ལམ་གྱིས་ཐོབ་པ་མ་ཡིན་པའི་ཕྱིར་ཞེ་ན། མ་གྲུབ་སྟེ། སྔར་མཐོང་ལམ་གྱིས་ཐོབ་པའི་སྤངས་པ་དང་། འཇིག་རྟེན་པའི་ལམ་གྱིས་ཐོབ་པའི་སྤངས་པ་གཉིས་བསྲེས་པས་བསྡོམས་པའི་སྒོ་ནས་ཟག་མེད་ཀྱི་ཐོབ་པ་ཐུན་མོང་བ་གཅིག་རྙེད་པའི་ཕྱིར་དང་། འཇིག་རྟེན་པའི་ལམ་གྱིས་ཐོབ་པའི་སྤངས་པ་དེ་ཡང་ཟག་མེད་ཀྱི་ཐོབ་པ་ངོས་འཛིན་ཅིང་མི་གཏོང་པའི་ཕྱིར་ཏེ། འཇིག་རྟེན་པ་ཡི་ཐོབ་འབྲས་ནི། །
བསྲེས་དང་ཟག་མེད་ཐོབ་འཛིན་ཕྱིར། །
ཞེས་བཤད་པའི་ཕྱིར་རོ། །
གཉིས་པ་དེ་ལ་གནས་པ་གང་ཟག་གི་རྣམ་གཞག་ལ་ཉན་ཐོས་ཞུགས་གནས་བརྒྱད་ཡོད་དེ། རྒྱུན་ཞུགས་ཞུགས་པ། རྒྱུན་ཞུགས་འབྲས་གནས། ཕྱིར་འོང་ཞུགས་གནས་གཉིས། ཕྱིར་མི་འོང་ཞུགས་གནས། དགྲ་བཅོམ་ཞུགས་གནས་དང་བརྒྱད་དོ། །
དེ་ལ་ཉན་ཐོས་ཞུགས་པ་མཚན་ཉིད་པ་

༼༢༦༩༽
ཡིན་ན། མཐོང་ལམ་པ་ཡིན་པས་ཁྱབ། དེ་ལ་དབྱེ་ན། རིམ་གྱིས་པའི་རྒྱུན་ཞུགས་ཞུགས་པ། ཆགས་བྲལ་སྔོན་སོང་གི་ཕྱིར་འོང་ཞུགས་པ། དེའི་ཕྱིར་མི་འོང་ཞུགས་པ་དང་གསུམ་ཡོད་དོ། །
ཉན་ཐོས་སློབ་པ་འབྲས་གནས་ཡིན་ན། སྒོམ་ལམ་པ་ཡིན་པས་ཁྱབ། དེ་ལ་རིམ་གྱིས་པའི་རྒྱུན་ཞུགས་འབྲས་གནས་ཙམ་པོ་ལ་གནས་པ་དང་། དེ་ཁྱད་པར་ཅན་ལ་གནས་པ། ཕྱིར་འོང་དང་ཕྱིར་མི་འོང་ལ་ཡང་དེའི་འབྲས་བུ་ཙམ་ཁྱད་ལ་གནས་པ་གཉིས་གཉིས་སུ་དབྱེ་བས་དྲུག་ཏུ་ཡོད། དེ་ལ་རྒྱུན་ཞུགས་འབྲས་གནས་ཁྱད་པར་ཅན་ལ་གནས་པ་ནི་རིམ་གྱིས་པའི་ཕྱིར་འོང་ཞུགས་པ་དང་། ཕྱིར་འོང་འབྲས་གནས་ཁྱད་པར་ཅན་ནི་ཕྱིར་མི་འོང་ཞུགས་པ་དང་། ཕྱིར་མི་འོང་འབྲས་གནས་ཁྱད་པར་ཅན་ནི་དགྲ་བཅོམ་ཞུགས་པ་ཡིན་ཏེ། འབྲས་བུ་གོང་མ་དེ་དང་དེ་ཐོབ་ཕྱིར་དུ་བརྩོན་པས་ཞུགས་པ་ཡིན་པའི་ཕྱིར། དེས་ན་རིམ་གྱིས་པའི་ཕྱིར་འོང་ཞུགས་པ་སོགས་གསུམ་ནི་ཞུགས་པ་མཚན་ཉིད་པ་མ་ཡིན་ཏེ། འབྲས་གནས་ཡིན་པའི་ཕྱིར། འདི་དག་གི་རྣམ་གཞག་རྒྱས་པ་ནི་ཟུར་བཀོལ་ལས་རྟོགས་དགོས་པས། ཀུན་མཁྱེན་བླ་མ་བསོད་ནམས་སེང་གེའི་མཛད་པའི་དགེ་འདུན་ཉི་ཤུའི་རྣམ་གཞག་སྐྱེས་བུ་མཆོག་གི་གསལ་བྱེད་ལ་སྦྱངས་ཏེ་ཤེས་པར་བྱའོ། །

ལམ་གྱིས་འཕྲོས་དོན་ཤེས་བཅུའི་ངོ་བོ་དང་། །
སྐབས་དོན་ལམ་གྱི་ཡོན་ཏན་ཐུན་མོང་དང་། །
ཐུན་མོང་མིན་པའི་རྣམ་གཞག་འདོམས་མཛད་པའི། །
ཟས་གཙང་སྲས་ཀྱིས་ཞབས་ལ་སྤྱི་

༼༢༧༠༽
བོས་འདུད། །
གནས་བདུན་པ་ཡེ་ཤེས་བསྟན་པ་འཆད་པ་ལ་བཞི་སྟེ། ཤེས་པ་དང་། དེའི་ལྡན་ཚུལ་དང་། ཐོབ་ཚུལ་དང་། ཡོན་ཏན་ནོ། །
དང་པོ་ལ་བཟོད་ཤེས་ལྟ་བ་གསུམ་གྱིས་ཁྱད་པར་དང་། ཤེས་བཅུ་ངོས་བཟུང་བ་གཉིས། དང་པོ་ནི། གནས་དྲུག་པར། བཟོད་དང་ཤེས་པ་གོ་རིམ་བཞིན། །
ཞེས་པ་ལས་འཕྲོས། བཟོད་པ་དང་། ཤེས་པ་དང་། ལྟ་བ་གསུམ་གྱིས་ཁྱད་པར་ཇི་ལྟ་བུ་ཞེ་ན། དེ་བསྟན་པའི་ཕྱིར། དྲི་མེད་བཟོད་རྣམས་ཤེས་པ་མིན། །
ཟད་དང་མི་སྐྱེའི་བློ་ལྟ་མིན། །
དེ་ལས་གཞན་འཕགས་བློ་གཉིས་ཀ། །
གཞན་ཤེས་དྲུག་ནི་ལྟ་བའང་ཡིན། །
ཞེས་གསུངས་ཏེ། སྡུག་བསྔལ་ཆོས་བཟོད་སོགས་མཐོང་ལམ་བཟོད་པ་བརྒྱད་པོ་རྣམས་ནི། རང་ཡུལ་ལ་ཐེ་ཚོམ་དང་མ་བྲལ་བས་འདིར་བསྟན་བཟོད་ཤེས་ལྟ་བ་གསུམ་གྱི་ནང་ཚན་དུ་གྱུར་པའི་ཤེས་པ་མ་ཡིན་ལ། སྤྱིར་ནི་ཤེས་རབ་དང་དེའི་རྗེས་འབྲང་གང་རུང་གཙོ་ཆེ་བས་ཕལ་ཆེར་ཤེས་པ་ཡིན། འོན་ཀྱང་དོགས་བཀོད་གཅིག་འོག་ཏུ་འབྱུང་ངོ་། །
མཐོང་ལམ་ཤེས་པ་རྣམས་རང་ཡུལ་ལ་ཡང་དག་པར་རྟོག་པར་བྱེད་པས་ལྟ་བ་ཡིན་ནོ། །
ཟད་པ་དང་མི་སྐྱེ་བ་ཤེས་པའི་བློ་ནི་རྟོག་ཅིང་འཚོལ་བའི་བསམ་པ་ཅན་མ་ཡིན་པས་ཤེས་པ་ཙམ་ལས་ལྟ་བ་མ་ཡིན་ནོ། །
བཟོད་པ་དེ་དང་ཟད་མི་སྐྱེ་ཤེས་གཉིས་པོ་གང་རུང་ལས་གཞན་པའི་ཟག་མེད་ཀྱི་བློ་ནི་ཤེས་པ་དང་ལྟ་བ་གཉིས་ཀ་ཡིན་ཏེ། ཐེ་ཚོམ་དང་བྲལ་ཞིང་ཡང་དག་པར་རྟོགས་པའི་བློ་ཡིན་པའི་ཕྱིར་རོ། །
ཟག་མེད་ལས་གཞན་པའི་

༼༢༧༡༽
འཇིག་རྟེན་པའི་ཤེས་རབ་ཐམས་ཅད་ཀུན་རྫོབ་ཤེས་པ་ཡིན། འཇིག་ལྟ་སོགས་ལྔ་དང་། འཇི་རྟེན་པའི་ཡང་དག་པའི་ལྟ་བ་སྟེ་དྲུག་ནི་ཤེས་པ་ཡིན་པར་མ་ཟད་ལྟ་བའང་ཡིན་ནོ། །
གཉིས་པ་ཤེས་བཅུ་ངོས་གཟུང་བ་ནི། བཅུ་པོ་ཐམས་ཅད་བསྡུ་ན་གཉིས་སུ་འདུ་སྟེ། ཟག་བཅས་ཀྱི་ཤེས་པ་དང་། ཟག་མེད་ཀྱི་ཤེས་པ་གཉིས་དུ་འདུས། དང་པོ་ཟག་བཅས་ཀྱིས་ཤེས་པ་ནི་ཀུན་རྫོབ་ཤེས་པ་དང་གཅིག་སྟེ། བུམ་སྣམ་སོགས་ཀུན་རྫོབ་འཛིན་པའི་ཟག་བཅས་ཀྱི་ཤེས་པ་ཐམས་ཅད་ཀུན་རྫོབ་ཤེས་པ་ཡིན་པའི་ཕྱིར། ཟག་མེད་ཀྱི་ཤེས་པ་ནི་ཆོས་ཤེས་པ་དང་། རྗེས་སུ་ཤེས་པ་ཁོ་ནར་འདུས་ཏེ། སྡུག་བསྔལ་ཤེས་པ་སོགས་ཀྱང་འདི་གཉིས་གང་རུང་དུ་འདུས་པའི་ཕྱིར། དེ་ལྟར་ཡང་། ཤེས་པ་ཟག་བཅས་ཟག་པ་མེད། །
དང་པོ་ཀུན་རྫོབ་ཅེས་བྱ་འོ། །
ཟག་མེད་རྣམས་གཉིས་ཆོས་དང་ནི། །
རྗེས་སུ་ཤེས་པ་ཁོ་ན་ཡིན། །
ཞེས་བཤད་དོ། །
འདིར་དོགས་པ་ཕྲ་མོ་འདི་འདྲ་ཞིག་འབྱུང་སྟེ། མཐོང་ལམ་སྡུག་བསྔལ་ཆོས་བཟོད་སོགས་བཟོད་པའི་ངོ་བོ་གྱུར་པའི་ཤེས་པ་རྣམས་ཆོས་ཅན། ཆོས་ཤེས་དང་རྗེས་ཤེས་གང་རུང་ཡིན་པར་ཐལ། ཟག་མེད་ཀྱི་ཤེས་པ་ཡིན་པའི་ཕྱིར། རྟགས་སླ། ཁྱབ་པ། ཟག་མེད་རྣམ་གཉིས་ཆོས་དང་ནི། །
རྗེས་སུ་ཞེས་པ་ཁོ་ན་ཡིན། །
ཞེས་པས་འགྲུབ། འདོད་ན། མ་ཡིན་པར་ཐལ། ཆོས་ཤེས་མ་ཡིན་པ་གང་ཞིག རྗེས་ཤེས་མ་ཡིན་པའི་ཕྱིར། གཏན་ཚིག་གྲུབ་སྟེ། མཐོང་ལམ་བཟོད་པ་ཡིན་པའི་ཕྱིར། གཞན་ཡང་། སྡུག་བསྔལ་ཆོས་བཟོད་དུ་གྱུར་པའི་ཤེས་རབ་དེ་ཆོས་ཤེས་ཡིན་ན། སྡུག་བསྔལ་ཆོས་བཟོད་དུ་གྱུར་པའི་ཆོས་ཤེས་ཡོད་པར་ཐལ་བའི་སྐྱོན་འབྱུང་། དེ་ཡོད་ན་འདོད་པ་ལ་ཆགས་བྲལ་

༼༢༧༢༽
སྔོན་དུ་མ་སོང་བའི་མཐོང་ལམ་སྐད་ཅིག་མ་དང་པོའི་ཚེ་ཤེས་པ་གཉིས་དང་ལྡན་པར་ཐལ། དེའི་ཚེ་ཀུན་རྫོབ་ཤེས་པ་དང་། ཆོས་ཤེས་པ་གཉིས་དང་ལྡན་པའི་ཕྱིར་ཏེ། དེའི་ཚེ་དང་པོ་ལྡན་པ་གང་ཞིག གཉིས་པ་ཡང་ལྡན་པའི་ཕྱིར། ཕྱི་མ་ཁས། འདོད་ན། ཟག་མེད་སྐད་ཅིག་དང་པོ་ལ། །

ཆགས་ཅན་ཤེས་པ་གཅིག་དང་ལྡན། །
ཞེས་པ་དང་དངོས་སུ་འགལ་བས་མངོན་པ་སྨྲ་བ་དག་ལན་ཇི་ལྟར་གསུང་། རང་གི་བསམ་ཚོད་ནི། སྤྱིར་ཟག་མེད་ཀྱི་ཤེས་པ་ཐམས་ཅད་དེ་གཉིས་སུ་ངེས་པ་ག་ལ་ཡིན། བཟོད་ཤེས་ལྟ་བ་གསུམ་གྱི་ཟླས་ཕྱེ་བའི་ཟག་མེད་ཀྱི་ཤེས་པ་ཐམས་ཅད་ཆོས་ཤེས་དང་རྗེས་ཤེས་གཉིས་སུ་ངེས་པས་ཟག་མེད་རྣམ་གཉིས། ཞེས་སོགས་ཀྱི་གཞུང་དེའི་གོ་དོན་དུ་བྱས་ནས་བཤད་ན་འགལ་སྤོང་ཨེ་ཐུབ་བསམ་སྟེ། དཔྱོད་ལྡན་གྱིས་དཔྱད་པར་བྱའོ། །
ཤེས་པ་དེ་དག་གི་ཡུལ་གང་ཞེ་ན། ཀུན་རྫོབ་ཤེས་པའི་ཡུལ་ནི་ཅི་རིགས་པར་བུམ་པ་དང་སྣམ་བུ་ལ་སོགས་པའི་ཆོས་རྣམས་ཕལ་ཆེར་ཡིན། ཆོས་ཤེས་ཀྱི་ཡུལ་ནི་འདོད་པའི་སྡུག་བདེན་སོགས་བདེན་པ་བཞི་དང་། རྗེས་ཤེས་ཀྱི་ཡུལ་ནི་ཁམས་གོང་མའི་སྡུག་བདེན་སོགས་བཞི་ཡིན་ཏེ། ཀུན་རྫོབ་ཡུལ་ནི་ཐམས་ཅད་དོ། །
ཆོས་ཤེས་བྱ་བའི་སྤྱོད་ཡུལ་ནི། །
འདོད་སྡུག་བསྔལ་སོགས་རྗེས་ཤེས་པའི། །
སྤྱོད་ཡུལ་གོང་མའི་སྡུག་བསྔལ་སོགས། །
ཞེས་བཤད་པའི་ཕྱིར། འོ་ན་འདིར་ཆོས་ཡིན་ན་ཀུན་རྫོབ་ཤེས་

༼༢༧༣༽
པའི་ཡུལ་ཡིན་པས་ཁྱབ་བམ་མ་ཁྱབ། མ་ཁྱབ་ན། ཀུན་རྫོབ་ཡུན་ནི་ཐམས་ཅད་དོ། །
ཞེས་པ་དང་འགལ། ཡང་འདོད་པའི་སྡུག་བདེན་སོགས་བདེན་པ་བཞི་ཆར་འཆད་ན། འདོད་པའི་སས་བསྡུས་ཀྱི་འགོག་བདེན་དང་ལམ་བདེན་མི་སྲིད་པས་ཇི་ལྟར་ཡིན་སྙམ་ན། གོང་གི་དེ་མ་ཁྱབ་སྟེ། ཆོས་ཀུན་ཆོས་ཅན། དེར་ཐལ། དེའི་ཕྱིར། འདོད་ན། ཆོས་སྐུ་དེ་ཀུན་རྫོབ་ཤེས་པའི་ཤེས་བྱར་གྱུར་པའི་ཡུལ་ཡིན་པར་ཐལ། དེ་དེའི་ཡུལ་ཡིན་པའི་ཕྱིར། འདོད་ན། ཆོས་སྐུ་དེ་ཀུན་རྫོབ་པའི་ཆོས་ཡིན་པར་ཐལ། འདོད་པའི་ཕྱིར། འདོད་ན། དེ་མ་ཡིན་པར་ཐལ། དེ་དོན་དམ་པའི་ཆོས་ཡིན་པའི་ཕྱིར། དེ་བཅོམ་པའམ་བློས་གཞིགས་པ་ན་དེ་འཛིན་གྱི་བློ་མི་འདོར་བའི་ཆོས་ཡིན་པའི་ཕྱིར། ཁྱབ་སྟེ། གང་ལ་བཅོམ་དང་བློ་ཡིས་གཞན། །
ཞེས་སོགས་གསུངས་པའི་ཕྱིར། གོང་དུ་དོགས་པ་བཀོད་པའི་ལན་ཕྱི་མ་ནི། འདོད་པའི་སས་བསྡུས་ཀྱི་འགོག་ལམ་བདེན་པ་ནི་ག་ལ་སྲིད་འོན་ཀྱང་འདོད་པའི་སྡུག་བསྔལ་སོགས་ཞེས་པའི་དོན་ནི། འདོད་པའི་སས་བསྡུས་ཀྱི་སྡུག་ཀུན་བདེན་པ་གཉིས་ཀྱི་སྟེང་དུ་དེའི་སྡུག་བསྔལ་མཐོང་སྤང་སྤངས་པའི་འགོག་བདེན་དང་དེ་ཐོབ་བྱེད་ཀྱི་རྒྱུ་ལམ་བདེན་བསྣན་པས་བདེན་པ་བཞི་ཚང་བ་ཡིན། དེ་བཞིན་དུ། སྤྱོད་ཡུལ་གོང་མའི་སྡུག་བསྔལ་སོགས། །
ཞེས་པའི་དོན་ཡང་དེ་ལྟར་དུ་ཤེས་པར་བྱའོ། །
ཆོས་ཤེས་དང་རྗེས་ཤེས་དབྱེ་གཞིར་བྱས་ནས་ཤེས་བྱར་བདེན་པ་ཤེས་ཚུལ་

༼༢༧༤༽
གྱི་སྒོ་ནས་སྡུག་བསྔལ་ཤེས་པ་དང་། ཀུན་འབྱུང་ཤེས་པ། འགོག་པ་ཤེས་པ། ལམ་ཤེས་པ་དང་བཞི་སྟེ། དེ་ཡན་ལ་ཤེས་པ་བདུན། དགྲ་བཅོམ་ཐོབ་ནས་ཟད་པ་ཤེས་པ་དང་། མི་གཡོ་བ་ཐོབ་ནས་མི་སྐྱེ་བ་ཤེས་པ་དང་དགུ། ཆོས་ཤེས་རྗེས་ཤེས་ལམ་ཤེས་ཀུན་རྫོབ་ཤེས་པ་དང་བཞི་གང་རུང་དུ་གྱུར་པའི་ཕ་རོལ་གྱི་སེམས་ཤེས་པ་དང་བཅས་པས་ཡོངས་དྲིལ་ཤེས་པ་བཅུ་ཡོད་དོ། །
དང་པོ་ཀུན་རྫོབ་ཅེས་བྱ་འོ། །
ཞེས་པ་ནས། ཆོས་ཤེས་བྱ་བའི་སྤྱོད་ཡུལ་ནི། །
འདོད་སྡུག་བསྔལ་སོགས་རྗེས་ཤེས་པའི། །
སྤྱོད་ཡུལ་གོང་མའི་སྡུག་བསྔལ་སོགས། །
དེ་དག་ཉིད་བདེན་བྱེ་བྲག་གིས། །
བཞི་སྟེ་རྣམ་བཞི་དེ་དག་ནི། །
མི་སྐྱེ་བ་དང་ཟད་པ་ཤེས། །
དེ་གཉིས་དང་པོ་སྐྱེས་པ་ནི། །
སྡུག་བསྔལ་རྒྱུ་རྗེས་ཤེས་པ་ཡིན། །
བཞི་ལས་ཕ་རོལ་སེམས་རིག་པ། །
ཞེས་གསུངས་པའི་ཕྱིར། མཐོང་ལམ་ལ་སེམས་ཤེས་ཀྱི་སྐབས་མེད་པས། དེར་གྱུར་པའི་སེམས་ཤེས་མེད་ཀྱང་། སྒོམ་ལམ་པ་ལ་སོགས་པ་གང་ཟག་གཞན་གྱི་སེམས་ཤེས་པས་མཐོང་ལམ་ཤེས་ཚུལ་ནི་ཡོད་དེ། ཉན་ཐོས་ཀྱི་ཕ་རོལ་གྱི་སེམས་ཤེས་པས་མཐོང་བའི་ལམ་གྱི་སྐད་ཅིག་མ་དང་པོ་གཉིས་རིག བསེ་རུ་ལྟ་བུའི་རང་རྒྱལ་ནི་དབང་པོ་རྣོ་བས་མཐོང་ལམ་སྐད་ཅིག་མ་དང་པོ་གཉིས་དང་བརྒྱད་པ་སྟེ་གསུམ་རིག སངས་རྒྱས་ཀྱིས་ནི་འབད་རྩོལ་གྱི་སྦྱོར་བ་མེད་པར་སྐད་ཅིག་མ་ཀུན་རིག་

༼༢༧༥༽
པའི་ཕྱིར་ཏེ། ཉན་ཐོས་མཐོང་བའི་སྐད་ཅིག་གཉིས། །
རིག་སྟེ་བསེ་རུ་ལྟ་བུས་གསུམ། །
སངས་རྒྱས་སྦྱོར་བ་མེད་པ་ཀུན། །
ཞེས་བཤད་པའི་ཕྱིར། ཟད་པ་ཤེས་པ་དང་མི་སྐྱེ་བ་ཤེས་པའི་ཁྱད་པར་ནི། དགྲ་བཅོམ་པ་ཐོབ་ནས་བདག་གིས་སྡུག་བསྔལ་ཤེས་སོ། །
ཀུན་འབྱུང་སྤངས་སོ། །
འགོག་པ་མངོན་དུ་བྱས་སོ། །
ལམ་བསྒོམས་སོ་ཞེས་ངེས་པར་ཤེས་པ་ནི་ཟད་པ་ཤེས་པ་དང་། བདག་གིས་སྡུག་བསྔལ་ཤེས་ཏེ། ཡང་ཤེས་པར་བྱར་མེད་དོ། །
བདག་གིས་ཀུན་འབྱུང་སྤངས་ཏེ། ཡང་སྤང་བར་བྱར་མེད་དོ། །
བདག་གིས་འགོག་པ་མངོན་དུ་བྱས་ཏེ། ཡང་མངོན་དུ་བྱར་མེད་དོ། །
བདག་གིས་ལམ་བསྒོམས་ཏེ། ཡང་སྒོམ་པར་བྱར་མེད་དོ། །
ཞེས་ངེས་ཤིང་ཤེས་པ་ནི་མི་སྐྱེ་བ་ཤེས་པར་བློ་ཡིན་པའི་ཕྱིར་ཏེ། ཟད་པར་ཤེས་པ་བདེན་རྣམས་ལ། །
ཡོངས་ཤེས་ལ་སོགས་ངེས་པ་འོ། །
ཡོངས་ཤེས་བྱར་མེད་ཅེས་ལ་སོགས། །
མི་སྐྱེ་བ་ཡི་བློ་འདོད་དོ། །
ཞེས་བཤད་པའི་ཕྱིར། ཁ་ཆེ་བྱེ་སྨྲ་བ་ནི། དེ་གཉིས་ཀྱི་མཉམ་གཞག་འདྲ་ཡང་བདག་གིས་སྡུག་བསྔལ་ཤེས་སོ་ལ་སོགས་པའི་ཁྱད་པར་ནི་རྗེས་ཐོབ་ཀྱི་ངེས་ཤེས་ཀྱིས་བྱེད་པས། འདི་དག་རྗེས་ཐོབ་ཏུ་འདོད་པར་རྣམ་བཤད་དག་ལས་འབྱུང་བས། དེ་ལྟར་ན། ཟད་པར་ཤེས་པ་བདེན་རྣམས་ལ། །
ཞེས་སོགས་ཀྱི་དངོས་བསྟན་གྱི་ཟད་པ་ཤེས་པ་དང་མི་སྐྱེ་བ་ཤེས་པ་ཡིན་ན། རྗེས་ཐོབ་ཀྱི་གནས་སྐབས་ཀྱི་ཤེས་པ་ཡིན་པས་ཁྱབ། མཉམ་གཞག་ཏུ་གྱུར་པའི་

༼༢༧༦༽
ཟད་པ་ཤེས་པ་དང་མ་སྐྱེ་བ་ཤེས་པ་ནི། ཟད་པར་ཤེས་པ་བདེན་རྣམས་ལ། །
ཞེས་སོགས་ཀྱི་དངོས་བསྟན་གྱི་ཤེས་པ་མ་ཡིན་པའི་རྣམ་དབྱེ་ཤེས་དགོས་སོ། །
འདིར་བསྟན་ཤེས་པ་བཅུ་པོ་བསྡུ་ན་ཀུན་རྫོབ་ཤེས་པ་ཆོས་ཤེས་རྗེས་ཤེས་གསུམ་དུ་འདུས་ཤིང་དེ་གསུམ་ལ་བཅུར་ཕྱེ་བ་ནི། ཡུལ་གྱི་རང་བཞིན་ཕལ་ཆེར་ཀུན་རྫོབ་ཡིན་པས་དེ་ཤེས་ལ། དོན་དེ་མི་ཤེས་པ་ནི་ཀུན་རྫོབ་ཤེས་པར་བཞག ཟག་མེད་ཀྱི་ཤེས་པ་ལ་འདོད་པ་དང་གོང་མའི་གཉེན་པོའི་བྱེ་བྲག་ལས། ཆོས་ཤེས་དང་རྗེས་ཤེས་གཉིས་སུ་ཕྱེ་ལ། དེ་གཉིས་ལ་ཡང་དམིགས་པ་གཅིག་ལ་རྣམ་པ་ཐ་དད་པས་སྡུག་བསྔལ་དང་། ཀུན་འབྱུང་ཤེས་པ་གཉིས་དང་། རྣམ་པ་དང་སྤྱོད་ཡུལ་ཐ་དད་པ་ལས་ནི། འགོག་པ་ཤེས་པ་དང་། ལམ་ཤེས་པ་གཉིས། ཕ་རོལ་གྱི་སེམས་ཤེས་པའི་ཕྱིར་དུ་སྒོམ་པའི་སྦྱོར་བ་བྱས་པ་ལས་གྱུར་པ་ཕ་རོལ་གྱི་སེམས་ཤེས་པ་དང་། ལམ་གྱི་བྱ་བ་བྱས་པའི་རྒྱུ་ཉིད་ལས་དང་པོ་ཉིད་དུ་སྐྱེས་པ་ཟད་པ་ཤེས་པ་དང་། ཟག་མེད་ཀྱི་ཤེས་པ་ཐམས་ཅད་ཀྱི་སྐལ་མཉམ་གྱི་རྒྱུ་རྒྱས་པ་ལས་སྐྱེས་པ་མི་སྐྱེ་བ་ཤེས་པ་སྟེ། དེ་ལྟར་ན་ཤེས་པ་བཅུ་ཡིན་ནོ། །
དེ་ཡང་འཐད་དེ། རང་བཞིན་དང་ནི་གཉེན་པོ་དང་། །
རྣམ་པ་རྣམ་པ་སྤྱོད་ཡུལ་དང་། །
སྦྱོར་དང་བྱ་བ་བྱས་ཉིད་དང་། །
རྒྱུ་རྒྱས་པ་ལས་བཅུ་ཡིན་ནོ། །
ཞེས་བཤད་པའི་ཕྱིར། འདིར་ཤེས་པ་བཅུའི་ནང་ཚུན་དུ་གྱུར་པའི་ཕ་རོལ་གྱི་སེམས་ཤེས་པ་ཡིན་ན། མངོན་ཤེས་ཡིན་པས་ཁྱབ་སྟེ། དེ་ཡིན་ན། བསམ་གཏན་བསྒོམ་པའི་སྦྱོར་བ་ལས་བྱུང་བའི་སེམས་ཤེས་ཡིན་པས་ཁྱབ་པའི་ཕྱིར་ཏེ། དྲང་མ་ཐག་པ་དེར། སྦྱོར་བ་དང་། ཞེས་གསུངས་པའི་ཕྱིར། འདིར་སེམས་ཤེས་པ་ཡང་ཟག་བཅས་ཟག་མེད་གཉིས་ཡོད་དེ། ཀུན་

༼༢༧༧༽
རྫོབ་ཤེས་པར་གྱུར་པའི་གཞན་སེམས་ཤེས་པའི་མངོན་ཤེས་དེ་ཟག་བཅས་དང་། ཆོས་ཤེས་སོགས་གསུམ་པོ་གང་རུང་དུ་གྱུར་པའི་གཞན་སེམས་ཤེས་པ་དེ་ཟག་མེད་ཡིན་པའི་ཕྱིར། དེ་ལྟར་ཡང་འཐད་དེ། ཕ་རོལ་ཡིད་ཤེས་དྲི་མེད་ཀྱང་། །

དེ་བཞིན་དྲི་མ་དང་བཅས་ནི། །
ཞེས་གཉིས་སུ་གསུངས་པའི་ཕྱིར། རང་བཞིན་དང་ནི་གཉེན་པོ་དང་། །
ཞེས་བའི་སྐབས་སུ་འདོད་པའི་གཉེན་པོ་བྱེད་པ་ལས་ཆོས་ཤེས་སུ་བཤད་པ་དེ་ཡང་སྤྱིར་བཏང་ཡིན་གྱི། དམིགས་བསལ་ལ་ཆོས་ཤེས་ཀྱིས་ཁམས་གོང་མའི་གཉེན་པོ་བྱེད་པ་ཡང་ཡོད་དེ། འདོད་པའི་རྟེན་ཅན་གཅིག་གིས་དང་པོར་ཆོས་ཤེས་ཀྱི་མཐུ་ལས་འདོད་པ་ལས་རྒྱལ་བར་བྱས་ནས། དེ་ལྟར་རྒྱལ་བའི་སྒོམ་ལམ་འགོག་པའམ། ལམ་ལ་ཆོས་ཤེས་གང་ཡིན་པ་དེ་དག་གི་ལམ་གྱི་རྒྱུན་གང་ཡིན་པ་དེ་བསྐྱངས་པས་གོང་མ་ལས་ཀྱང་རྒྱལ་བར་བྱེད་པ་སྲིད་པས་ཁམས་གསུམ་ཆར་གྱི་གཉེན་པོ་བྱེད་པ་སྲིད་དོ། །
འདོད་ཁམས་ཀྱི་གཉེན་པོ་ནི་སྒོམ་ལམ་རྗེས་ཤེས་ཀྱི་བྱེད་པ་སྲིད་པ་མ་ཡིན་ཏེ། དེ་སྐྱེས་པ་ན་ཆོས་ཤེས་ཀྱིས་འདོད་པའི་ཉོན་མོངས་ལས་རྒྱལ་བར་བྱས་ཟིན་པའི་ཕྱིར་ཏེ། རྗེས་ཤེས་དེ་ནི་ཆོས་ཤེས་ཀྱི་རྗེས་སུ་སྐྱེས་པ་ཡིན་པའི་ཕྱིར། དེ་ལྟར་ཡང་། སྒོམ་པའི་ལམ་ལ་འགོག་པ་འམ། །
ལམ་ལ་ཆོས་ཤེས་གང་ཡིན་དེ། །
ཁམས་གསུམ་གྱིས་ནི་གཉེན་པོ་ཡིན། །
འདོད་པའི་ཁམས་ཀྱི་རྗེས་མ་ཡིན། །
ཞེས་བཤད་

༼༢༧༨༽
པའི་ཕྱིར། གཉིས་པ་ཤེས་པའི་ལྡན་ཚུལ་ནི། འདོད་པ་ལ་ཆགས་པ་དང་མ་བྲལ་བའི་སོ་སོ་སྐྱེ་བོ་ནི་ཤེས་པ་བཅུའི་ནང་ནས་ཀུན་རྫོབ་ཤེས་པ་གཅིག་པུ་དང་ལྡན་གྱི་གཞན་དང་མི་ལྡན། འདོད་པ་ལ་འདོད་ཆགས་དང་བྲལ་བའི་སོ་སྐྱེ་ནི། ཕ་རོལ་གྱི་སེམས་ཤེས་པ་དང་ཡང་ལྡན། འཕགས་པའི་གང་ཟག་ཟག་མེད་ཀྱི་ལམ་སྐད་ཅིག་མ་དང་པོ་ལ་གནས་པ་འདོད་པ་ལ་ཆགས་བྲལ་སྔོན་དུ་མ་སོང་བ་ཀུན་རྫོབ་ཤེས་པ་གཅིག་པུ་དང་ལྡན། མཐོང་ལམ་སྐད་ཅིག་མ་གཉིས་པ་ལ་གནས་པའི་ཚེ། ཀུན་རྫོབ་ཤེས་པའི་སྟེང་དུ་ཆོས་ཤེས་དང་སྡུག་བསྔལ་ཤེས་པ་གཉིས་བསྣན་ཏེ་གསུམ་དང་ལྡན། དེ་ཡན་ཆད་སྡུག་བསྔལ་རྗེས་ཤེས་དང་ཀུན་འབྱུང་ཆོས་ཤེས་སོགས་བཞི་ལ་ཤེས་པ་རེ་རེ་འཕེལ་བས་སྡུག་བསྔལ་རྗེས་ཤེས་ལ་སྔར་གྱི་གསུམ་གྱི་སྟེང་དུ་རྗེས་ཤེས་འཕེལ་བས་བཞི་དང་། ཀུན་འབྱུང་ཆོས་ཤེས་ལ་ཀུན་འབྱུང་ཤེས་པ་འཕེལ་བས་ལྔ་དང་། འགོག་པ་ཆོས་ཤེས་ལ་འགོག་པ་ཤེས་པ་འཕེལ་བས་དྲུག་དང་། ལམ་ཆོས་ཤེས་ལ་ལམ་ཤེས་པ་འཕེལ་བས་དེ་ལ་གནས་པའི་ཚེ་བདུན་དང་ལྡན། སྒོམ་ལམ་ལ་ཡང་ཤེས་པ་བདུན་པོ་དེ་དག་དང་ལྡན་ཞིང་། མཐོང་སྒོམ་གཉིས་ཀ་ལ་མཐོང་ལམ་གྱིས་སྔ་རོལ་དུ་འདོད་པ་ལ་ཆགས་བྲལ་སྔོན་དུ་སོང་ན་ཐམས་ཅད་དུ་སེམས་ཤེས་བསྣན་པས་སྐད་ཅིག་མ་དང་པོ་ལ་གཉིས་ལྡན་པ་ནས་བཟུང་ལམ་ཆོས་ཤེས་པ་དང་། སྒོམ་ལམ་ལ་བརྒྱད་བསྣན་པའི་བར་དུ་

༼༢༧༩༽
ཤེས་པར་བྱ་སྟེ། ཟག་མེད་སྐད་ཅིག་དང་པོ་ལ། །
ཆགས་ཅན་ཤེས་པ་གཅིག་དང་ལྡན། །
གཉིས་པ་ལ་གསུམ་ཡན་ཆད་ནི། །
བཞི་ལ་རེ་རེ་འཕེལ་དང་ལྡན། །
ཞེས་གསུངས་པའི་ཕྱིར་དང་། དེའི་ཤུགས་ལས། ཟག་མེད་སྐད་ཅིག་དང་པོ་ལ། །
ཆགས་བྲལ་ཤེས་པ་གཉིས་དང་ལྡན། །
གཉིས་པ་ལ་བཞི་ཡན་ཆད་ནི། །
བཞི་ལ་རེ་རེ་འཕེལ་དང་ལྡན། །
ཞེས་པ་གཅིག་ཀྱང་དོན་གྱིས་ཐོབ་པའི་ཕྱིར། འདིར་བཤད་པའི་ཤེས་པའི་ལྡན་ཚུལ་དང་། རྗེ་བཙུན་རིན་པོ་ཆེའི་མངོན་རྟོགས་ལྗོན་ཤིང་དུ་བྱེ་བྲག་སྨྲ་བའི་ལུགས་ཀྱི་ཤེས་པའི་ལྡན་ཚུལ་གསུངས་པ་གཉིས་མཐུན་དགོས་རྒྱུ་ལ་ཚིག་ཟིན་ལ་མི་མཐུན་པ་ལྟར་སྣང་བར་ཡོད། དེ་ལ་གཙང་བྱམས་པ་རྡོ་རྗེ་རྒྱལ་མཚན་གྱིས་ཀུན་མཁྱེན་རིན་པོ་ཆེ་ལ་དྲི་བ་དང་། ཀུན་མཁྱེན་གྱིས་དེའི་ལན་མཛད་པ་རྣམས་ལས་དཔྱོད་ལྡན་དག་གིས་ཞིབ་ཏུ་མཁྱེན་པར་བྱའོ། །
འདིར་མཐོང་ལམ་སྐད་ཅིག་མ་དང་པོ་ལ་ཆགས་བྲལ་ཤེས་པ་གཉིས་དང་ལྡན་པ་སོགས་བཞེད་ན། ཉན་ཐོས་མཐོང་བའི་སྐད་ཅིག་གཉིས། །

ཞེས་པའི་སྔ་འགྲེལ་དུ་དབྱིག་གཉེན་གྱིས། མཐོང་བའི་ལམ་ལ་ཕ་རོལ་གྱི་སེམས་ཤེས་པ་མེད་དོ། །
ཞེས་དང་། རོང་ཊཱིཀ་ལས་ཀྱང་། མཐོང་ལམ་ལ་སེམས་ཤེས་ཀྱིས་སྐབས་མེད་པས་ཞེས་གསུངས་པ་རྣམས་ཇི་ལྟར་འཆད་སྙམ་པའི་དོགས་པ་འབྱུང་རིགས་པས་ལན་ཅི་གསུང་། རང་གི་བསམ་ཚོད་ནི། འགྲེལ་བ་དེའི་དོན་ནི་མཐོང་ལམ་དུ་གྱུར་

༼༢༨༠༽
པའི་ཕ་རོལ་གྱི་སེམས་ཤེས་པ་མེད་པ་ལ་འཆད་དེ། ཕ་རོལ་གྱི་སེམས་ཤེས་པ་ནི་རྗེས་ཐོབ་ཀྱི་གནས་སྐབས་ལས་མཐོང་སྒོམ་མཉམ་གཞག་གི་གནས་སྐབས་སུ་མངོན་གྱུར་དུ་མི་འགྱུར་བའི་ཕྱིར། འདིར་ཆགས་བྲལ་སྔོན་སོང་གི་མཐོང་ལམ་སྐད་ཅིག་མ་དང་པོ་སོགས་ལ་སེམས་ལྡན་པ་བཤད་པ་ནི། སྔར་མཐོང་ལམ་གྱི་སྔ་རོལ་ཏུ་དེ་མངོན་གྱུར་དུ་བྱུང་བ་དེའི་རྒྱུན་ལྡན་པར་དགོངས་པ་ཡིན་ཏེ། ཆགས་བྲལ་སྔོན་སོང་གི་མཐོང་ལམ་སྐད་ཅིག་དང་པོ་སོགས་ལ་སེམས་དེའི་ཐོབ་པ་ཡོད་པའི་ཕྱིར། གཞན་དུ་ན་མཐོང་ལམ་དུ་གྱུར་པའི་ཀུན་རྫོབ་ཤེས་པ་མེད་པས་མཐོང་ལམ་པ་དེ་ཀུན་རྫོབ་ཤེས་པ་དང་ལྡན་པའི་ཤེས་བྱེད་ཀྱང་མི་རྙེད་པར་འགྱུར་རོ། །
གསུམ་པ་ཤེས་པའི་ཐོབ་ཚུལ་ནི། མཐོང་བའི་ལམ་ལ་བཟོད་པ་དང་། །
ཞེས་པ་ནས། ཐོབ་པ་ཟག་དང་བཅས་པའི་ཡིན། །
ཞེས་པའི་བར་གྱིས་བསྟན། འདི་དག་ནི་དཀའ་གནས་ཆུང་བས་གཞུང་དོན་གྱི་སྐབས་སུ་ཤེས་པར་བྱའོ། །
བཞི་པ་ཤེས་པའི་ཡོན་ཏན་ལ་གཉིས། ཐུན་མོང་མ་ཡིན་པའི་ཡོན་ཏན་དང་། ཐུང་མོང་བའི་ཡོན་ཏན་ནོ། །
དང་པོ་ལ། མཚན་ཉིད་ནི། སངས་རྒྱས་ཀྱི་ཡོན་ཏན་གང་ཞིག རང་གི་རིགས་འདྲ་སེམས་ཅན་གྱི་རྒྱུད་ལ་མི་ལྡན་པ་དེ་སངས་རྒྱས་ཀྱི་ཐུན་མོང་མ་ཡིན་པའི་ཡོན་ཏན་གྱི་མཚན་ཉིད། དེ་ལ་དབྱེ་ན། སྡེ་ཚན་བཞིར་བཤད་དེ། སྟོབས་བཅུ་དང་། མི་

༼༢༨༡༽
འཇིག་པ་བཞི་དང་། དྲན་པ་ཉེར་གཞག་གསུམ་དང་། ཐུགས་རྗེ་ཆེན་པོ་དང་བཞིར་བཤད་པའི་ཕྱིར་ཏེ། སངས་རྒྱས་ཆོས་ནི་མ་འདྲེས་པ། །
སྟོབས་ལ་སོགས་པ་བཅོ་བརྒྱད་དོ། །
ཞེས་གསུངས་པའི་ཕྱིར། འདིར་སངས་རྒྱས་ཀྱི་ཆོས་མ་འདྲེས་པ་བཅོ་བརྒྱད། སྟོབས་བཅུ་སོགས་ལ་འཇོག་པ་ནི་གཞུང་ལུགས་གཞན་ནས་བཤད་པ་དང་མི་མཐུན་ཡང་མངོན་པའི་མདོའི་དགོངས་པ་ཡིན་ནོ། །
སྟོབས་བཅུ་ནི། གནས་དང་གནས་མ་ཡིན་པར་མཁྱེན་པ་དང་། ལས་ཀྱི་རྣམ་པར་སྨིན་པྎ བསམ་གཏན་དང་རྣམ་པར་ཐར་པ་དང་། ཏིང་ངེ་འཛིན་དང་སྙོམས་འཇུགྎ དབང་པོ་མཆོག་དང་མཆོག་མ་ཡིན་པྎ མོས་པ་སྣ་ཚོགས་པྎ ཁམས་སྣ་ཚོགསྎ ཐམས་ཅད་དུ་འགྲོ་བའི་ལམྎ སྔོན་གྱིས་གནས་རྗེས་སུ་དྲན་པ། འཆི་འཕོ་བ་དང་སྐྱེ་བ་མཁྱེན་པ་དང་། ཟག་པ་ཟད་པ་མཁྱེན་པའི་སྟོབས་རྣམས་སོ། །
སྟོབས་བཅུ་ནས་ཐུགས་རྗེ་ཆེན་པོའི་བར་ཐམས་ཅད་ཤེས་པ་བཅུ་པོ་གང་རུང་དུ་ངེས་ཏེ། གནས་དང་གནས་མིན་མཁྱེན་པ་ལ་ཤེས་པ་བཅུ་དང་། ལས་ཀྱི་རྣམ་པར་སྨིན་པའི་འབྲས་བུ་མཁྱེན་པ་ལ་ཤེས་པ་བརྒྱད་བཤད་པ་ནས་བཟུང་། ཐུགས་རྗེ་ཆེན་པོ་ཀུན་རྫོབ་ཤེས་པ་བཤད་པ་རྣམས་གཞུང་ཉིད་ན་གསལ་བའི་ཕྱིར་དང་། རྗེ་བཙུན་རིན་པོ་ཆེའི། མངོན་རྟོགས་ལྗོན་ཤིང་ལས་ཀྱང་། དེ་ལྟ་བུའི་ཤེས་པ་བཅུ་དང་ལྡན་པ་ཐོབ་པས་ཡོན་ཏན་གྱི་ཁྱད་པར་དུ་མ་ཐོབ་སྟེ། ཤེས་

༼༢༨༢༽
པ་བཅུ་པོ་ཉིད་ལས་མ་འདས་སོ། །
ཞེས་གསུངས་པའི་ཕྱིར། དེ་ལྟར་བཤད་པའི་ཐུགས་རྗེ་ཆེན་པོ་ནི་ཀུན་རྫོབ་ཤེས་པའི་བློ་ཡིན་ཏེ། བརྩེ་བས་ཉིན་མཚན་དུས་དྲུག་ཏུ་སེམས་ཅན་གྱི་དར་རྒུད་ལ་གཟིགས་པའི་བློ་ཡིན་པའི་ཕྱིར་ཏེ། ཐུགས་རྗེ་ཆེན་པོ་ཀུན་རྫོབ་བློ། །
ཞེས་གསུངས་པའི་ཕྱིར། ལུགས་འདིར་ཐུགས་རྗེ་ཆེན་པོ་དང་སྙིང་རྗེ་ཆེན་པོ་གཉིས་འགལ་བ་ཡིན་ཏེ། ངོ་བོ་དང་དམིགས་པ་དང་རྣམ་པ་ལ་སོགས་པ་ཁྱད་ཆོས་བརྒྱད་ཀྱི་སྒོ་ནས་ཐ་དད་དུ་བཤད་པའི་ཕྱིར། གཉིས་པ་ཐུན་མོང་གི་ཡོན་ཏན་ལ་མཚན་ཉིད་ནི། སངས་རྒྱས་ཀྱི་ཡོན་ཏན་གང་ཞིག རང་གི་རིགས་འདྲ་སེམས་ཅན་གྱི་རྒྱུད་ལ་ཡོད་པ་དེ་སངས་རྒྱས་ཀྱི་ཐུང་མོང་བའི་ཡོན་ཏན་གྱི་མཚན་ཉིད། དབྱེ་ན་ཉན་རང་དང་ཐུན་མོང་བ་དང་། སོ་སྐྱེ་དང་ཐུན་མོང་བ་གཉིས། དང་པོ་ལ་ཉོན་མོངས་པ་མེད་པ་དག་སྨོན་གནས་ཤེས་པ་དང་། སོ་སོ་ཡང་དག་པར་རིག་པ་བཞི་དང་། ཟག་པ་ཟད་པའི་མངོན་ཤེས་དང་། འགོག་པའི་རྣམ་ཐར་སོགས་ཡོད། སོ་སྐྱེ་དང་ཐུན་མོང་བ་ནི་མངོན་ཤེས་དང་པོ་ལྔ་དང་། བསམ་གཏན་དང་གཟུགས་མེད་ཀྱི་ཏིང་ངེ་འཛིན་དང་། ཚད་མེད་དང་། རྣམ་ཐར་དང་པོ་བདུན་དང་། ཟད་པར་དང་། ཟིལ་གནོན་གྱི་སྐྱེ་མཆེད་ལ་སོགས་པའོ། །

དེ་ལྟར་ཡང་། ཆོས་གཞན་སློབ་དང་ཐུན་མོང་ཡིན། །
ཁ་ཅིག་སོ་སོའི་སྐྱེ་བོ་དང་། །
ཞེས་སོ། དེ་ལྟར་བཤད་པའི་ཉོན་མོངས་མེད་པ་དང་། སྨོན་གནས་ཤེས་པ་ནི་ཀུན་རྫོབ་

༼༢༨༣༽
ཤེས་པ་ཡིན་ཞིང་། ས་ནི་བསམ་གཏན་མཐའ་མ་སྟེ། བཞི་བའི་སས་བསྡུས་པ་དང་། གང་ཟག་ནི་དགྲ་བཅོམ་པ་མི་གཡོ་བའི་ཆོས་ཅན་གྱི་རྒྱུད་ལ་ལྡན་པ་དང་། རྟེན་ནི་དང་པོ་གླིང་གསུམ་གྱི་མིའི་རྟེན་ལ་བསྐྱེད་པར་མཚུངས་ལ། དམིགས་པ་ལ་རྒྱ་ཆེ་ཆུང་གི་ཁྱད་པར་ཡོད་དེ། སྔ་མ་ནི་འདོད་པའི་སས་བསྡུས་ཀྱི་ཉོན་མོངས་པ་ལ་དམིགས་པ་དང་། སྨོན་གནས་ཤེས་པ་ནི་ཆོས་ཐམས་ཅད་ལ་དམིགས་པ་ཡིན་པའི་ཕྱིར་ཏེ། ཉོན་མོངས་མེད་པ་ཀུན་རྫོབ་ཤེས། །
ཞེས་པ་ནས། སྨོན་གནས་ཤེས་པའང་དེ་བཞིན་ནོ། །
དེ་ཡི་དམིགས་པ་ཐམས་ཅད་དོ། །
ཞེས་གསུངས་པའི་ཕྱིར། སོ་སོ་ཡང་དག་པ་རིག་པ་བཞི་ནི་གཞུང་ལས། དེ་བཞིན་ཆོས་དོན་ངེས་ཚིག་དང་། །
སྤོབས་པ་སོ་སོ་ཡང་དག་རིག །ཅེས་སོགས་ཀྱིས་བསྟན། རྟེན་གྱི་གང་ཟག་སུའི་རྒྱུད་ལ་ཡོད་ན། མི་གཡོ་བའི་ཆོས་ཅན་གྱི་དགྲ་བཅོམ་པའི་རྒྱུད་ལ་ཡོད་པ་ཡིན་ཏེ། ཀུན་མཁྱེན་བླ་མའི་ཞལ་ནས། སོ་སོ་ཡང་དག་པར་རིག་པ་བཞི་བྱེ་བྲག་སྨྲ་བས། ཉན་ཐོས་དགྲ་བཅོམ་པས་ཀྱང་ཐོབ་པ་འདོད་པ་ནི་མངོན་པ་སྡེ་བདུན་གྱི་དགོངས་པ་དང་། ཟླ་བ་གྲགས་པས་ས་དགུ་པ་ནས་ཐོབ་པར་བཤད་པ་ནི་མདོ་སྡེ་ས་བཅུ་པའི་དགོངས་པ་དང་། མངོན་རྟོགས་རྒྱན་ལས་སངས་རྒྱས་ཀྱི་ཐུན་མོང་མ་ཡིན་པའི་ཡོན་ཏན་དུ་བཤད་པ་ནི་ཤེར་ཕྱིན་གྱི་མདོའི་དགོངས་པ་ཡིན་པར་གསུངས་པ་འདི་ཉིད་གཞུང་ལུགས་ཆེན་པོའི་གྲུབ་

༼༢༨༤༽
མཐའ་ཐ་དད་རྣམས་མ་འདྲེས་པར་སྐྱོང་བའི་གནད་དམ་པའོ། །
ཐུན་མོང་བའི་ཡོན་ཏན་མངོན་ཤེས་ཀྱི་དབྱེ་བ་ནི། རྫུ་འཕྲུལ་གྱི་ཡུལ་དང་། ལྷའི་རྣ་བ་དང་། ཕ་རོལ་གྱི་ཡིད། སྔོན་གྱི་ཚེ་རབས་རྗེས་སུ་དྲན་པ་དང་། འཆི་འཕོ་བ་དང་། སྐྱེ་བ་དང་། ཟག་པ་ཟད་པ་སྟེ་ཡུལ་དྲུག་ཤེས་པའི་ཕྱེ་བས་མངོན་དུ་བྱ་བའི་མངོན་པར་ཤེས་པ་དྲུག་གོ །ཞེས་རོང་ཊཱིཀ་ལས་གསུངས། འོན་ཀྱང་མངོན་ཤེས་དང་པོ་དང་ཕྱི་མ་བཞི་རང་རང་གི་ཡུལ་ཤེས་པའི་སྒོ་ནས་ཕྱེ་བར་སྣང་། ལྷའི་རྣ་བའི་མངོན་ཤེས་ནི་ཡུལ་ཤེས་པའི་སྒོ་ནས་ཕྱེ་བའི་ཚིག་ཟིན་ལ་མི་གསལ་བས་དགོངས་པ་བླང་བར་བྱའོ། །
འོ་ན་ལྷའི་མིག་གི་མངོན་ཤེས་དང་བཅས་པས་བདུན་དུ་མི་འགྱུར་རམ་ཞེ་ན། མི་འགྱུར་ཏེ། མིག་དང་རྣ་བའི་གཉིས་ནི་གྲངས་གཅིག་ཏུ་བྱས་ཏེ་དྲུག་ཏུ་བགྲངས་པ་ཡིན་པའི་ཕྱིར། དེ་དག་ལམ་གང་ཡིན་ན་རྣམ་གྲོལ་ལམ་དུ་གྱུར་པའི་ཤེས་རབ་ཡིན་ཏེ། མངོན་ཤེས་རྣམ་དྲུག་རྣམ་གྲོལ་བློ། །
ཞེས་དང་། རང་འགྲེལ་ལས་ཀྱང་། དགེ་སྦྱོང་ཚུལ་གྱི་འབྲས་བུ་བཞིན་དུ་རྣམ་གྲོལ་ལམ་གྱི་རང་བཞིན་གྱིས་ཤེས་རབ་ཡིན་ནོ། །
ཞེས་གསུངས་པའི་ཕྱིར། དེ་ལྟར་ན་མངོན་ཤེས་སྒྲུབ་པའི་སྦྱོར་བ་ལ་བར་ཆད་མེད་ལམ་དང་། སྦྱོར་བའི་འབྲས་བུ་མངོན་ཤེས་ལ་རྣམ་གྲོལ་ལམ་དུ་བཞག་པ་ཡིན་གྱི། སྤང་གཉེན་གྱིས་སྐབས་ཀྱི་རྣམ་གྲོལ་ལམ་དངོས་མ་ཡིན་ནོ། །
མངོན་ཤེས་དེ་རྣམས་དགེ་མི་དགེ་གང་ཞེ་ན། ལྷའི་མིག་དང་རྣ་བའི་མངོན་ཤེས་ནི་ལུང་མ་བསྟན་ཡིན་ཏེ། ལུང་མ་བསྟན་གྱི་རྣམ་

༼༢༨༥༽
པར་ཤེས་པ་དང་མཚུངས་ལྡན་ཡིན་པའི་ཕྱིར་ཏེ། དང་པོ་དེ་མིག་གི་རྣམ་ཤེས་དང་མཚུངས་ལྡན་དང་། ལྷའི་རྣ་བའི་དེ་རྣ་བའི་རྣམ་ཤེས་དང་མཚུངས་ལྡན་གྱི་ཤེས་རབ་ཡིན་པའི་ཕྱིར། མངོན་ཤེས་གཞན་ལྔ་ནི་དགེ་བ་ཡིན་ཏེ། མིག་དང་རྣ་བའི་མངོན་ཤེས་ནི། ལུང་དུ་མ་བསྟན་ལྷག་རྣམས་དགེ །ཞེས་བཤད་པའི་ཕྱིར་རོ། །

འོ་ན་གོང་དུ་མངོན་ཤེས་དྲུག་ཀ་རྣམ་གྲོལ་ལམ་དུ་བཤད་པས་མངོན་ཤེས་ཡིན་ན་དགེ་བ་ཡིན་དགོས་པ་ལས། མིག་དང་རྣ་བའི་མངོན་ཤེས་གཉིས་ལུང་མ་བསྟན་དུ་བཤད་པ་གཉིས་འགལ་བ་ལྟར་སྣང་བའི་དོགས་པ་འབྱུང་རིགས་པས་ཇི་ལྟར་ཞེ་ན། འདིའི་ལན་དཀའ་གནས་ཆེ་བས་སྣང་ངོ་། །
ཕ་རོལ་གྱི་སེམས་ཤེས་པའི་ཤེས་རབ་དང་། གཞན་སེམས་ཤེས་པའི་མངོན་ཤེས་གཉིས་ལ་ཡང་སྤྱི་བྱེ་བྲག་གི་ཁྱད་པར་ཡོད་དེ། གཞན་སེམས་ཤེས་པའི་མངོན་ཤེས་ལ་སྒོམ་བྱུང་དང་དགེ་བས་ཁྱབ། སེམས་ཤེས་ཀྱི་ཤེས་རབ་ལ་དགེ་མི་དགེ་ལུང་མ་བསྟན་གསུམ་ཡོད་པར་ཤེས་པའི་རྒྱུ་ཡང་ལུས་ངག་གི་རྣམ་འགྱུར་དང་། གསང་སྔགས་ཀྱི་མཐུ་དག་ཀྱང་ཡིན་པས་དེ་དག་གི་སྒོ་ནས་ཤེས་པ་རྣམས་སྒོམ་བྱུང་མ་ཡིན་པའི་ཕྱིར་དེ་ལྟར་ཡང་འཐད་དེ། སེམས་ཤེས་དེ་ནི་རྣམ་གསུམ་གང་། །
རྟོག་དང་རིགས་སྔགས་ཀྱིས་བྱས་པའང་། །
ཞེས་བཤད་པའི་ཕྱིར་རོ། །
ལྷའི་མིག་ལ་སྐྱེས་ཐོབ་དང་སྒོམ་བྱུང་གཉིས་ལས། མངོན་ཤེས་ཀྱི་བདག་རྐྱེན་ནི་སྒོམ་བྱུང་ཁོ་ན་ཡིན་ཏེ། སྐྱེས་ཐོབ་ཀྱི་ལྷའི་མིག་གི་མངོན་ཤེས་མེད་པའི་ཕྱིར་ཏེ། མངོན་ཤེས་ཡིན་ན་སྒོམ་བྱུང་ཡིན་དགོས་

༼༢༨༦༽
པས་ཁྱབ་པའི་ཕྱིར། མངོན་ཤེས་ཀྱི་རྒྱུར་བཤད་པའི་ལྷའི་མིག་དང་། རྣ་བ་འདི་མིའི་རྟེན་ལ་ཡང་ཡོད་པས་ན། ལྷའི་དེ་དང་འདྲ་བ་ཙམ་ཡིན་ནམ་ལྷའི་དངོས་ཡིན་ཞེ་ན། མིའི་རྟེན་ལ་ཡོད་ཀྱང་ལྷའི་མིག་དང་རྣ་བ་དངོས་ཡིན་ཏེ། དེ་གཉིས་ནི་བསམ་གཏན་ཀྱི་མཐུས་མིག་དང་རྣ་བའི་ཚོགས་པར་ཡོད་པའི་བསམ་གཏན་གྱི་ས་པའི་འབྱུང་གྱུར་གྱི་གཟུགས་དང་བ་ཡིན་པའི་ཕྱིར་དང་། དེ་གཉིས་ནི་རྟག་ཏུ་རྣམ་ཤེས་དང་ལྡན་པའི་བརྟེན་བཅས་ཁོ་ན་དང་། ཞར་བ་དང་། འོན་པ་མེད་པས་དབང་པོ་ཚང་བ་དང་། ཡུལ་ཡང་གཟུགས་སྒྲ་ཐག་རིང་བ་དང་། ཆ་ཕྲ་བ་དང་། སྒྲིབ་པ་དང་། རྒྱབ་མདུན་ཐམས་ཅད་མཐོང་བས་དེ་རྣམས་ཀྱིས་སྤྱོད་ཡུལ་ཅན་ཡིན་པའི་ཕྱིར། དེ་ལྟར་ཡང་། ལྷ་ཡི་མིག་དང་རྣ་བ་ཡིན། །
བསམ་གཏན་ས་པའི་གཟུགས་དང་བ། །
རྟག་ཏུ་བརྟེན་བཅས་མ་ཚང་མེད། །
ཐག་རིང་ཕྲ་སོགས་སྤྱོད་ཡུལ་ཅན། །
ཞེས་གསུངས་པའི་ཕྱིར་རོ།།  ༈  །།ཡོན་ཏན་ཀུན་གྱི་རྟེན་གྱུར་སྙོམས་འཇུག་གི །རང་བཞིན་དེ་ཡི་དབྱེ་བ་བརྟེན་པ་སོགས། །
ཐར་པ་དོན་གཉེར་བླང་བྱའི་ཆོས་ཇི་སྙེད། །
སྨྲ་བའི་ཉི་མ་ཐུབ་དབང་ཞབས་ལ་འདུད། །
གནས་བརྒྱད་པ་སྙོམས་འཇུག་བསྟན་པ་འཆད་པར་བྱེད་པ་ལ། གནས་ཀྱི་འབྲེལ་དང་། འབྲེལ་པ་ཅན་གྱི་གཞུང་དོན་གཉིས། དང་པོ་ནི། བདུན་པར་བཤད་པའི་ལམ་དང་འབྲས་བུའི་ཡོན་ཏན་དེ་དག་གང་ལ་བརྟེན་ནས་སྒྲུབ་པ་ཡིན་ཞེ་ན། དེ་དག་བསམ་གཏན་དང་གཟུགས་

༼༢༨༧༽
མེད་ཀྱི་སྙོམས་འཇུག་ལ་བརྟེན་ནས་སྒྲུབ་པ་ཡིན་ནོ། །
ཞེས་བཤད་པའི་ཕྱིར། ཡེ་ཤེས་བསྟན་པའི་འོག་ཏུ་སྙོམས་འཇུག་བསྟན་པ་འཆད་པ་ཡིན་ནོ། །
གཉིས་པ་ལ། སྙོམས་འཇུག་དངོས་བཤད་པ། ཏིང་ངེ་འཛིན་གྱི་དབྱེ་བ་བཤད་པ། སྙོམས་འཇུག་ལ་བརྟེན་པའི་ཡོན་ཏན་བཤད་པ་དང་གསུམ། དང་པོ་ལ། བསམ་གཏན་དང་། གཟུགས་མེད་ཀྱི་སྙོམས་འཇུག་གཉིས་ཡོད་པ་ལས། དང་པོ་ལ་དངོས་བཏགས་མ་ཕྱེ་བའི་སྒོ་ནས་དབྱེ་ན། འབྲས་བུ་སྐྱེ་བའི་བསམ་གཏན་དང་། རྒྱུ་སྙོམས་འཇུག་གི་བསམ་གཏན་གཉིས། དེ་རེ་རེ་ལ་ཡང་བསམ་གཏན་དང་པོ་སོགས་བཞི་བཞི་ཡོད། འབྲས་བུ་སྐྱེ་བའི་བསམ་གཏན་ནི་སྔར་འཇིག་རྟེན་བསྟན་པར་བཤད་པའི་གཟུགས་ཁམས་གནས་རིགས་བཅུ་བདུན་གྱི་སྣོད་ཀྱི་གཞལ་ཡས་ཁང་དང་། བཅུད་ཀྱི་ལྷ་དང་བཅས་པ་རྣམས་ཡིན་ཏེ། བསམ་གཏན་དག་ནི་རྣམ་གཉིས་བཞི། །

དེར་སྐྱེ་བ་དག་རབ་ཏུ་བཤད། །
ཅེས་གསུངས་པའི་ཕྱིར། སྐྱེད་ཚལ་པས། འབྲས་བུ་སྐྱེ་བའི་བསམ་གཏན་ལ་དགེ་བ་དང་ལུང་མ་བསྟན་གཉིས་ཀ་ཡོད་གསུངས་འདུག་ཀྱང་། ཇི་ལྟར་འཐད་བརྟགས་པར་བྱ་སྟེ། སྣོད་ཀྱི་གཞལ་ཡས་ཁང་དགེ་བ་ཡིན་པ་ལ་འབྲེལ་མེད་པའི་ཕྱིར་དང་། བཅུད་ཀྱི་ལྷ་ནི་དགེ་བའི་རྣམ་སྨིན་གྱི་འབྲས་བུ་ཡིན་པས་དེ་ལ་དགེ་བའི་ཆ་དབྱེ་མི་རིགས་པའི་ཕྱིར་རོ། །
སྙོམས་འཇུག་གི་བསམ་གཏན་གྱི་ངོ་བོ་ནི་དགེ་བའི་དམིགས་པ་ལ་སེམས་རྩེ་གཅིག་པའི་ཏིང་ངེ་འཛིན་གཙོ་བོར་

༼༢༨༨༽
གྱུར་པ་ཡིན་ལ། དེ་ལ་རྗེས་འབྲང་དང་བཅས་ན་ཕུང་པོ་ལྔ་ཡོད། དེའི་འཁོར་དུ་བསམ་གཏན་གྱི་སྡོམ་གཟུགས་ཡོད་པས་གཟུགས་ཕུང་ཡོད་ཅིང་། ཕུང་པོ་གཞན་བཞི་ནི་ལྟ་སྨོས་ཀྱང་ཅི་དགོས་སོ། །
དེ་ལྟར་ཡང་། སྙོམས་འཇུག་དགེ་བ་རྩེ་གཅིག་པ། །
རྗེས་འབྲང་བཅས་ན་ཕུང་པོ་ལྔ། །
ཞེས་གསུངས་པའི་ཕྱིར། འོ་ན་སྙོམས་འཇུག་ཉོན་མོངས་ཅན་ཆོས་ཅན། དགེ་བའི་སེམས་རྩེ་གཅིག་པའི་ཏིང་ངེ་འཛིན་དང་དེའི་རྗེས་འབྲང་གང་རུང་ཡིན་པར་ཐལ། འདིར་བསྟན་བསམ་གཏན་གྱི་སྙོམས་འཇུག་ཡིན་པའི་ཕྱིར་ཏེ། དེ་ལྟར་སྙོམས་འཇུག་དངོས་གཞིའི་རྫས། །
རྣམ་པ་བརྒྱད་བདུན་རྣམ་པ་གསུམ། །
ཞེས་པའི་དངོས་བསྟན་གྱི་སྙོམས་འཇུག་ཡིན་པའི་ཕྱིར་ཏེ། བསམ་གཏན་གྱི་སྙོམས་འཇུག་ཉོན་མོངས་ཅན་དང་། དག་པ་པ་དང་། ཟག་མེད་གསུམ་པོ་གང་རུང་ཡིན་པའི་ཕྱིར། འདོད་ན། དེ་མ་ཡིན་པར་ཐལ། དགེ་བ་མ་ཡིན་པའི་ཕྱིར་ཏེ། ཉོན་མོངས་ཅན་ཡིན་པའི་ཕྱིར་ཞེ་ན། སྐྱོན་མེད་དེ། སྙོམས་འཇུག་ཉོན་མོངས་ཅན་དེ་སྙོམས་འཇུག་དང་རིགས་མཐུན་པས་སྙོམས་འཇུག་གི་མིང་གིས་བཏགས་པ་ཡིན་ཏེ། དཔེར་ན། ས་བོན་རུལ་པ་ལ་ས་བོན་གྱི་མིང་གིས་བཏགས་པ་བཞིན་ནོ། །
ཞེས་རོང་སྟོན་ཆེན་པོས་གསུངས་སོ། །
དེ་ལྟར་ན་བསམ་གཏན་གྱིས་སྙོམས་འཇུག་ལ་མིང་གི་སྒོ་ནས་གསུམ་དུ་བཤད་པའི་སྙོམས་འཇུག་ཟག་མེད་ནི་བསམ་གཏན་གྱི་སྙོམས་འཇུག་ཡིན་ལ། རྒྱུ་སྙོམས་འཇུག་

༼༢༨༩༽
གི་བསམ་གཏན་མ་ཡིན་པའི་ཁྱད་པར་འཐད་དེ། ཟག་མེད་དེ་འབྲས་བུ་སྐྱེ་བའི་བསམ་གཏན་གྱི་རྒྱུ་མི་རུང་བའི་ཕྱིར་དང་། རྒྱུ་སྙོམས་འཇུག་གི་བསམ་གཏན་ནི་རང་གི་རྣམ་སྨིན་དངོས་སུ་འཕེན་པར་བྱེད་པའི་རྒྱུའི་གཙོ་བོ་ཡིན་པའི་ཕྱིར། འོ་ན་བསམ་གཏན་གྱི་སྙོམས་འཇུག་ཟག་མེད་ཆོས་ཅན། རྒྱུ་སྙོམས་འཇུག་གི་བསམ་གཏན་ཡིན་པར་ཐལ། བསམ་གཏན་དག་ནི་རྣམ་གཉིས། ཞེས་པའི་དངོས་བསྟན་གྱི་སྙོམས་འཇུག་གི་བསམ་གཏན་ཡིན་པའི་ཕྱིར་ཏེ། སྙོམས་འཇུག་དགེ་བ་རྩེ་གཅིག་པ། །
ཞེས་པའི་དངོས་བསྟན་གྱི་སྙོམས་འཇུག་ཡིན་པའི་ཕྱིར་ཞེ་ན། འདིར་མ་ཁྱབ་སྟེ། གཞུང་སྔ་ཕྱི་དེ་དག་མདོར་རྒྱས་ཀྱི་ཚུལ་དུ་ཡིན་ཡང་། མདོ་རྒྱས་ལ་ཁྱབ་ཆེ་ཆུང་གི་ཁྱད་པར་འབྱུང་བ་གཞུང་ལུགས་སྤྱིའི་བརྡ་ཆད་ལ་མང་དུ་ཡོད་པའི་ཕྱིར། དེ་བཞིན་དུ། དེ་ལྟར་སྙོམས་འཇུག་དངོས་གཞིའི་རྫས། །
ཞེས་པའི་དངོས་བསྟན་གྱི་བསམ་གཏན་གྱི་སྙོམས་འཇུག་ཡིན་ཡང་། སྙོམས་འཇུག་དགེ་བ་རྩེ་གཅིག་པ། །
ཞེས་པའི་དངོས་བསྟན་གྱི་སྙོམས་འཇུག་ཡིན་པས་མ་ཁྱབ་སྟེ། སྔར་བཤད་པ་ལྟར་བསམ་གཏན་གྱི་སྙོམས་འཇུག་ཉོན་མོངས་ཅན་གྱིས་མ་ངེས་སོ། །
ཡང་དགེ་བའི་སེམས་རྩེ་གཅིག་པའི་ཏིང་ངེ་འཛིན་ཡིན་ཡང་བསམ་གཏན་གྱི་དངོས་གཞིའི་སྙོམས་འཇུག་ཡིན་པས་མ་ཁྱབ་སྟེ། བསམ་གཏན་དང་པོའི་ཉེར་བསྡོགས་ཀྱི་ངོ་བོར་གྱུར་པའི་ཏིང་ངེ་འཛིན་ཆོས་ཅན། དེར་ཐལ། དེའི་ཕྱིར། བསམ་གཏན་གྱི་སྦྱོར་བའི་གནས་སྐབས་ཀྱི་ཏིང་

༼༢༩༠༽
ངེ་འཛིན་ཡིན་པའི་ཕྱིར་ཏེ། བསམ་གཏན་གྱི་ཉེར་བསྡོགས་དུ་གྱུར་པའི་ཏིང་ངེ་འཛིན་ཡིན་པའི་ཕྱིར། འདོད་ན། དེའི་དངོས་གཞིའི་སྙོམས་འཇུག་མ་ཡིན་པར་ཐལ། དེའི་དངོས་གཞིའི་སྙོམས་འཇུག་གི་སྔ་རོལ་དུ་བྱུང་བ་ཡིན་པའི་ཕྱིར་ཏེ། བསམ་གཏན་དང་པོའི་ཉེར་བསྡོགས་ཡིན་པའི་ཕྱིར། གཞན་ཡང་འདོད་པའི་སས་བསྡུས་ཀྱི་དགེ་བའི་སེམས་རྩེ་གཅིག་པའི་ཞི་གནས་ཀྱང་བཤད་པས་དེས་ཀྱང་མ་ངེས་སོ། །
དེ་ལྟ་བུའི་བསམ་གཏན་བཞི་པོ་དེ་དག་ཡན་ལག་དུ་ཞིག་དང་ལྡན་ཞེ་ན། དེའི་ཚུལ་འཆད་པ་ནི། གཞུང་ལས། དཔྱོད་དང་དགའ་དང་བདེ་བ་ལྡན། །
ཡན་ལག་སྔ་སྔ་སྤངས་པ་ཡིས། །
ཞེས་པས་བསྟན། དེའི་དོན་ནི། བསམ་གཏན་དང་པོ་ནི་དཔྱོད་པ་དང་། དགའ་བ་དང་བདེ་བ་དང་ལྡན་པའི་དགེ་སེམས་རྩེ་གཅིག་པ་ཡིན། དེས་ན་རྟོག་དཔྱོད་གཉིས་ཀྱི་ཟླས་ཕྱེ་བས་རྟོག་པའང་ཡོད་པ་ནི་དཔྱོད་པ་ཡོད་པས་མཚོན་ནུས་གསུངས། གཉིས་པ་སོགས་ལྷག་པ་གསུམ་ནི་ཡན་ལག་དེ་གསུམ་གྱི་སྔ་མ་སྔ་མ་སྤངས་པ་སྟེ། བསམ་གཏན་གཉིས་པ་ནི། དཔྱོད་པ་སྤངས་ཤིང་དགའ་བདེ་དང་ལྡན་པའི་དགེ་བ་རྩེ་གཅིག་པ་དང་། བསམ་གཏན་གསུམ་པ་ནི་དཔྱོད་པ་དང་དགའ་བ་སྤངས་ཤིང་བདེ་བ་དང་ལྡན་པའི་དགེ་བ་རྩེ་གཅིག་པ་དང་། བསམ་གཏན་བཞི་པ་ནི་དཔྱོད་པ་དང་དགའ་བདེ་གསུམ་ཀ་སྤངས་པའི་གཟུགས་ཀྱི་དགེ་བ་རྩེ་གཅིག་པ་ཡིན་ནོ། །
འདིར་བསམ་གཏན་

༼༢༩༡༽
གསུམ་པ་བདེ་བའི་ཡན་ལག་དང་ལྡན་པར་བཤད་པས་དེ་ལྟར་ན་སྔར་གནས་གསུམ་པར། དེ་ཡི་སྐྱོན་དང་ཆོས་མཐུན་ཕྱིར། །
ཞེས་པའི་ཐད་དུ་བསམ་གཏན་དང་པོ་མན་ཆད་དུ་རྟོག་དཔྱོད་མེ་ལྟ་བུ་དང་གཉིས་པ་ན་དགའ་བདེ་ཆུ་ལྟ་བུ་དང་། གསུམ་པ་མན་ཆད་དུ་དབུགས་འབྱུང་རྔུབ་རླུང་ལྟ་བུ་ཡོད་པས་བཤད་པ་དང་འགལ་བ་ལྟར་སྣང་སྟེ། འདིའི་འགྲོས་ལྟར་ན་བསམ་གཏན་གསུམ་པར་བདེ་བ་ཡོད་པར་མི་འགྱུར་རོ་ཞེ་ན། འདིའི་ལན་དཀའ་བར་སྣང་སྟེ། འབྲས་བུ་སྐྱེ་བའི་བསམ་གཏན་གྱི་དབང་དུ་བྱས་པའི་གསུམ་པ་ན་ཡང་བདེ་བ་ཡོད་པར་བཤད། རྒྱུ་སྙོམས་འཇུག་གི་དབང་དུ་བྱས་པའི་གསུམ་པ་ལ་ཡང་བདེ་བ་ཡོད་པས་སོ། །
ཕྱི་མ་ནི་བཤད་མ་ཐག་པ་ལྟར་ཡིན་ཞིང་འོག་ཏུ་འབྱུང་། འབྲས་བུ་སྐྱེ་བའི་གསུམ་པ་ལ་ཡང་དེ་ཡོད་པར་གྲུབ་སྟེ། སྐྱེ་བའི་བསམ་གཏན་དག་ན་ནི། །
ཡིད་བདེ་བདེ་དང་བཏང་སྙོམས་དང་། །
བཏང་སྙོམས་ཡིད་བདེ་བདེ་བ་དང་། །
བཏང་སྙོམས་བཏང་སྙོམས་ཚོར་བ་ཡོད། །
ཅེས་གསུངས་ཤིང་། དེའི་དོན་ཡང་། བཏམ་གཏན་དང་པོ་ན་ཡིད་ཀྱི་རྣམ་ཤེས་དང་མཚུངས་ལྡན་གྱི་ཡིད་བདེ་དང་། ལུས་ཚོར་བདེ་བ་དང་། དབང་པོའི་རྣམ་ཤེས་དང་། ཡིད་ཀྱི་རྣམ་ཤེས་གཉིས་ཅི་རིགས་པ་དང་མཚུངས་ལྡན་གྱི་བཏང་སྙོམས་དང་གསུམ་ཡོད་པ་ནི། ཡིད་བདེ་བདེ་དང་བཏང་སྙོམས་དང་། །
ཞེས་པས་བསྟན། བསམ་གཏན་གཉིས་པ་ན། ཡིད་ཀྱི་ས་པའི་

༼༢༩༢༽
བཏང་སྙོམས་དང་། ཡིད་བདེ་ཡོད་པ་ནི། བཏང་སྙོམས་ཡིད་བདེ། ཞེས་པས་བསྟན། བསམ་གཏན་གསུམ་པ་ན། བདེ་བ་དང་བཏང་སྙོམས་ཡོད་པ་ནི། བདེ་བ་དང་བཏང་སྙོམས། ཞེས་པས་བསྟན། བཞི་པ་ནི་ཚོར་བ་ལྔའི་ནང་ནས་དང་པོ་བཞི་མེད་པར་བཏང་སྙོམས་གཅིག་པུའི་ཚོར་བ་ཡོད་པ་ནི། བཏང་སྙོམས་ཚོར་བ་ཡོད། ཅེས་པས་བསྟན་འདུག་པའི་ཕྱིར། ལན་ནི་རེ་ཞིག་ལ་འདི་ལྟར་སེམས་ཏེ། རྒྱུ་སྙོམས་འཇུག་དང་འབྲས་བུ་སྐྱེ་བའི་བསམ་གཏན་གསུམ་པ་ན་ཡིད་བདེ་མ་བཤད་པས་དགའ་བདེ་ཆུ་ལྟ་བུའི་བདེ་བ་མེད་པ་ཡིན། འོན་ཀྱང་བདེ་བ་ཡོད་པ་ནི། ལུས་ཚོར་བདེ་བ་དང་། ཡིད་བདེ་གང་རུང་མ་ཡིན་པར་གྱུར་པའི་བདེ་བ་དེ་ཡིན་ཏེ། གནས་གཉིས་པར། བསམ་གཏན་གསུམ་པ་ན། །

སེམས་ཀྱི་དེ་ནི་བདེ་དབང་པོ། །
ཞེས་བདེ་བའི་དབང་པོ་ཡོད་པར་བསྟན་ནས། གཞན་ན་དེ་ཡིད་བདེ་བ་ཡིན། །
ཞེས་པས་གསུམ་པ་ལས་གཞན་གཉིས་པ་དང་དང་པོ་ན་སེམས་ཚོར་དེ་ཀ་ཡིད་བདེ་ཡིན་པར་བསྟན་པའི་ཕྱིར། དེས་ན་གཉིས་པ་དང་དང་པོ་ན། བདེ་བ་དང་ཡིད་བདེ་གཉིས་ཀ་ཡོད། གསུམ་པ་ན་ཡིད་བདེ་མེད་པར་བདེ་བ་ཙམ་ཡོད་པ་ཤེས་པར་བྱའོ། །
བསམ་གཏན་བཞི་པ་ནི། རྟོག་དང་དཔྱོད་དང་དབུགས་འབྱུང་རྔུབ་དག་དང་། བདེ་བ་དང་། སྡུག་བསྔལ་དང་། ཡིད་མི་བདེ་དང་། ཡིད་བདེ་དང་བརྒྱད་མེད་པ་ཡིན་ཏེ། སྐྱོན་བརྒྱད་ལས་ནི་གྲོལ་བའི་ཕྱིར། །
བཞི་པ་གཡོ་

༼༢༩༣༽
བ་མེད་པ་ཡིན། །
རྟོག་དང་དཔྱོད་དང་དབུགས་དག་དང་། །
བདེ་བ་ལ་སོགས་བཞི་ཡིན་ནོ། །
ཞེས་གསུངས་པའི་ཕྱིར། གཟུགས་མེད་ཀྱི་སྙོམས་འཇུག་ནི། གཞུང་ལས། དེ་བཞིན་གཟུགས་མེད་ཕུང་པོ་བཞི། །
ཞེས་གསུངས་ཏེ། གཟུགས་མེད་དག་ནི་རྣམ་གཉིས་བཞི། །
དེར་སྐྱེ་བ་དག་རབ་ཏུ་བཤད། །
སྙོམས་འཇུག་དགེ་བ་རྩེ་གཅིག་པ། །
རྗེས་འབྲང་བཅས་པ་ཕུང་པོ་བཞི། །
ཞེས་པའི་གཞུང་གཅིག་དོན་གྱིས་ཐོབ་པས་དེས་ཤེས་པར་ནུས། ཕུང་པོ་བཞི་ལས་མ་བཤད་པ་ནི་གཟུགས་མེད་ཀྱི་སྙོམས་འཇུག་དེ་ལ་རྗེས་འབྲང་གི་གཟུགས་མེད་པས་ཡིན་ནོ། །
དེ་དག་གི་ངོ་བོ་ནི་རང་རང་གི་འོག་ས་ལས་དབེན་པ་ལས་སྐྱེས་པ་ཡིན་ཏེ། བསམ་གཏན་བཞི་པ་ལས་དབེན་པ་ལས་སྐྱེས་པ་ནི། ནམ་མཁའ་མཐའ་ཡས་སྐྱེ་མཆེད་དང་། དེ་ལས་དབེན་པ་ནི་རྣམ་ཤེས་མཐའ་ཡས་ཡིན་པ་སོགས་རིགས་འགྲེའོ། །
དེ་ལྟར་ཡང་། འོག་མའི་ས་ལས་དབེན་ལས་སྐྱེས། །
ཞེས་བཤད་པའི་ཕྱིར། འོ་ན་དབེན་པ་དང་དེ་ལས་སྐྱེས་པ་གང་ཞེ་ན། འོག་ས་ལས་འདོད་ཆགས་དང་བྲལ་བར་བྱེད་པའི་ལམ་ཉེར་བསྡོགས་ཀྱི་ངོ་བོར་གྱུར་པ་ནི་དབེན་པ་དང་། གཟུགས་མེད་ཀྱི་དངོས་གཞི་བཞི་པོ་ནི་རང་རང་གི་སྔོན་དུ་འགྲོ་བའི་ཉེར་བསྡོགས་དེ་དང་དེ་ལས་སྐྱེས་པ་ཡིན་ནོ། །
གཟུགས་མེད་ཁམས་ཀྱི་དོན་ལ་སྡེ་པ་ཁ་ཅིག དམན་པ་ལ་དགག་སྒྲ་སྦྱར་བ་ཡིན་གྱི། གཟུགས་གཏན་ནས་མེད་པ་མ་ཡིན་ཟེར། ལུགས་འདིར་ནི། གཟུགས་མེད་ཁམས་ན་གཟུགས་གཏན་ནས་མེད་དེ། གཟུགས་མེད་པ་

༼༢༩༤༽
ན་གཟུགས་མེད་དོ། །
གཟུགས་ནི་སེམས་ལས་སྐྱེ་བར་འགྱུར། །
ཞེས་གསུངས་པའི་ཕྱིར། ཚིག་རྐང་ཕྱི་མ་དེའི་དོན་ནི། མདོ་སྡེ་པའི་ལུགས་བཀོད་པ་ཡིན་གྱི། བྱེ་བྲག་ཏུ་སྨྲ་བ་ནི་གཟུགས་མེད་ནས་གཟུགས་ཁམས་སུ་སྐྱེས་པའི་གཟུགས་སྐད་ཅིག་མ་དང་པོ་དེ་སྔར་གྱི་འདས་པའི་གཟུགས་ལས་སྐྱེས་པར་འདོད་དོ། །
དེ་ལྟར་ན་བསམ་གཏན་དང་གཟུགས་མེད་ཀྱི་དངོས་གཞིའི་སྙོམས་འཇུག་ལ་བཞི་བཞི་སྟེ་ཕྱེ་ན་རྣམ་པ་བརྒྱད་ཡོད། སྲིད་རྩེའི་སྙོམས་འཇུག་མ་ཡིན་པ་གཞན་བདུན་ལ་མིང་གི་སྒོ་ནས་གསུམ་གསུམ་ཡོད་དེ། རོ་མྱང་དང་མཚུངས་ལྡན་དང་། འཇིག་རྟེན་པའི་དགེ་བ་དག་པ་བར་གྱུར་པའི་སྙོམས་འཇུག་དང་། སྙོམས་འཇུག་ཟག་མེད་དང་གསུམ་རེ་ཡོད། སྲིད་རྩེའི་དེ་ལ་ཟག་མེད་མེད་པས་གཞན་གཉིས་པོ་གང་རུང་ངེས། གསུམ་དུ་བཤད་པའི་དང་པོ་དེ་ནི་སྙོམས་འཇུག་ཉོན་མོངས་ཅན་ཡིན་ཏེ། སྲིད་པ་གཙོ་བོར་གྱུར་པའི་ཕྱིར། སྲིད་བཅས་སུ་ཡང་བཤད་དོ། །
རོ་གང་མྱོང་ན་ཟག་བཅས་ཀྱི་སྙོམས་འཇུག་གི་བདེ་བ་ལ་ཞེན་པའི་བདེ་བ་དེ་ནི་དེ་ཡི་མྱང་བྱ་ཡིན་ནོ། །
ཇི་སྐད་དུ། དེ་ལྟར་སྙོམས་འཇུག་དངོས་གཞིའི་རྫས། །
རྣམ་པར་བརྒྱད་བདུན་རྣམ་པར་གསུམ། །
རོ་མྱང་ལྡན་དང་དག་པ་དང་། །
ཟག་མེད་བརྒྱད་པ་རྣམ་པ་གཉིས། །

རོ་མྱང་མཚུངས་ལྡན་སྲིད་བཅས་སོ། །
འཇིག་རྟེན་པ་ཡི་དགེ་བ་ནི། །
དག་པ་དེ་ནི་དེས་མྱང་བྱ། །
ཟག་མེད་འཇིག་རྟེན་འདས་པའོ། །
ཞེས་བཤད་དོ། །
དངོས་གཞི་སྙོམས་འཇུག་དེ་དག་ལས་གཟུགས་མེད་ཀྱི་སྙོམས་འཇུག་ལ་ནི་ཡན་ལག་

༼༢༩༥༽
མེ་འཇོག་སྟེ། ཞི་གནས་སུ་རོ་གཅིག་པས་གཉེན་པོ་དང་། ཕན་ཡོན་ལ་སོགས་པའི་ཡན་ལག་མི་འདྲ་བ་མེད་པའི་ཕྱིར། བསམ་གཏན་ལ་ཡན་ལག་འཇོག་སྟེ། དེ་ཡང་བྱེ་བྲག་སྨྲ་བས། ཏིང་ངེ་འཛིན་ནི་བསམ་གཏན་དང་། བསམ་གཏན་གྱི་ཡན་ལག་གཉིས་ཀ་ཡིན་པས། ཡན་ལག་དང་ཡན་ལག་ཅན་གཉིས་མི་འགལ་ཏེ། རྟོག་དཔྱོད་ལ་སོགས་པའི་ཡན་ལག་རྣམས་ནི་ཡན་ལག་ཙམ་དུ་འདོད་དོ། །
དབྱིག་གཉེན་རང་གི་བཞེད་པ་ནི། ཡན་ལག་ཐམས་ཅད་ཀྱང་རེ་རེ་ནས་བསམ་གཏན་དུ་བཞེད་དེ། དཔེར་ན་ཡན་ལག་བཞིའི་དམག་ཚོགས་རེ་རེ་ནས་དམག་གི་དཔུང་དུ་འཇུག་པ་བཞིན་ནོ། །
ཞེས་བཤད་དོ། །
དེ་ལ་བསམ་གཏན་དང་པོ་ལ་ཡན་ལག་ལྔ་ཡོད་པའི་གཉེན་པོའི་ཡན་ལག་ནི་རྟོག་དཔྱོད་ཡིན་ཏེ། དེས་མི་མཐུན་པའི་ཕྱོགས་འདོད་པ་ལ་འདུན་པ་དང་རྣམ་འཚེ་སྤོང་བའི་ཕྱིར། དགའ་བ་དང་བདེ་བ་ནི་ཕན་ཡོན་གྱི་ཡན་ལག་ཡིན་ཏེ། མི་མཐུན་ཕྱོགས་དེ་སྤངས་ན་དེས་དབེན་པའི་དགའ་བདེ་ཐོབ་པའི་ཕྱིར། ཏིང་ངེ་འཛིན་ནི་རྟེན་ནམ་གནས་ཀྱི་ཡན་ལག་ཡིན་ཏེ། དེའི་སྟོབས་ཀྱིས་རྟོག་པ་སོགས་ཀྱི་ཡན་ལག་གཞན་རྣམས་འཇུག་པའི་ཕྱིར་ན་ཏིང་ངེ་འཛིན་དེ་ལ་ཡན་ལག་གཞན་རྣམས་བརྟེན་པ་ཡིན་ནོ། །
དེ་ལྟར་ཡང་། དང་པོ་ལ་

༼༢༩༦༽
སྟེ་རྟོག་དཔྱོད་དང་། །
དགའ་དང་བདེ་དང་ཏིང་འཛིན་རྣམས། །
ཞེས་སོ། །
གཉིས་པ་ལ་ཡན་ལག་བཞི་ལས། ནང་རབ་ཏུ་དང་བ་ནི་གཉེན་པོའི་ཡན་ལག་སྟེ། དེས་མི་མཐུན་ཕྱོགས་རྟོགས་དཔྱོད་སྤོང་བའི་ཕྱིར། དགའ་བདེ་ནི་ཕན་ཡོན་གྱི་ཡན་ལག་ཡིན་ཏེ། ཏིང་ངེ་འཛིན་ལས་སྐྱེས་པའི་དགའ་བདེ་ཁྱད་པར་ཅན་ཡིན་པའི་ཕྱིར། ཏིང་ངེ་འཛིན་ནི་གནས་ཀྱི་ཡན་ལག་སྟེ། དེ་ལྟར་ཡང་། གཉིས་པ་ལ་ནི་ཡན་ལག་བཞི། །
རབ་དང་དང་ནི་དགའ་ལ་སོགས། །
ཞེས་སོ། །
བསམ་གཏན་གསུམ་པ་ལ་ཡན་ལག་ལྔ་ལས། འདུ་བྱེད་བཏང་སྙོམས་དང་། དྲན་པ་དང་། ཤེས་བཞིན་གསུམ་ནི་གཉེན་པོའི་ཡན་ལག་སྟེ། དེ་དག་གིས་མི་མཐུན་པའི་ཕྱོགས་དགའ་བ་སྤོང་བའི་ཕྱིར། སེམས་ཚོར་བདེ་བ་ནི་ཕན་ཡོན་གྱི་ཡན་ལག་སྟེ། དགའ་བ་ལས་འདོད་ཆགས་དང་བྲལ་བའི་བདེ་བ་ཐོབ་པའི་ཕྱིར། ཏིང་ངེ་འཛིན་ནི་རྟེན་གྱི་ཡན་ལག་སྟེ། དེ་ལྟར་ཡང་། གསུམ་པ་ལ་ལྔ་བཏང་སྙོམས་དང་། །
དྲན་དང་ཤེས་བཞིན་བདེ་དང་གནས། །
ཞེས་སོ། །
དེས་ན་བསམ་གཏན་གསུམ་པ་ན་བདེ་བ་ཡོད་མོད། འོན་ཀྱང་དང་པོ་དང་གཉིས་པ་ན་ཡོད་པའི་ཆུ་ལྟ་བུའི་བདེ་བ་དེ་འདྲའི་རིགས་མེད་པས་རྣམ་དབྱེ་ཤེས་པར་བྱའོ། །
བཞི་པ་ལ་ཡན་ལག་བཞི་ཡོད་པའི་དྲན་པ་དང་བཏང་སྙོམས་ཡོངས་སུ་དག་པ་གཉིས་ནི་གཉེན་པོའི་ཡན་ལག་སྟེ། དེ་གཉིས་ཀྱིས་མི་མཐུན་ཕྱོགས་བདེ་བ་སྤོང་བའི་ཕྱིར། ཕན་ཡོན་ནི་ཚོར་བ་བཏང་སྙོམས་དང་། གནས་ཀྱི་ཡན་ལག་ནི་ཏིང་ངེ་འཛིན་ཏེ། མཐའ་ན་བཞི་དྲན་བཏང་སྙོམས་དང་། །
བདེ་མིན་སྡུག་མིན་ཏིང་འཛིན་

༼༢༩༧༽
རྣམས། །
ཞེས་སོ། །
དེ་ལྟར་བསམ་གཏན་གྱི་ཡན་ལག་བཅོ་བརྒྱད་ཡོད་ཀྱང་། རྫས་ཀྱི་སྒོ་ནས་བཅུ་གཅིག་ཏུ་འདུ་བ་ཡིན་ཏེ། རྟོག་དཔྱོད། དགའ་བདེ། ཏིང་ངེ་འཛིན། ནད་རབ་ཏུ་དང་བ། དྲན་པ། ཤེས་བཞིན། བཏང་སྙོམས། གསུམ་པའི་བདེ་བ། བཞི་པའི་ཚོར་བ་བཏང་སྙོམས་དང་བཅུ་གཅིག་ཏུ་འདུ་བའི་ཕྱིར་ཏེ། དང་པོ་གཉིས་ཀྱི་དགའ་བ་གཉིས་དགའ་བའི་རྫས་སུ་གཅིག བདེ་བ་གཉིས་བདེ་བའི་རྫས་སུ་གཅིག གསུམ་པ་དང་བཞི་པའི་དྲན་པ་གཉིས་དྲན་པའི་རྫས་སུ་གཅིག གསུམ་པ་དང་བཞི་པའི་འདུ་བྱེད་བཏང་སྙོམས་གཉིས་འདུ་བྱེད་བཏང་སྙོམས་ཀྱི་རྫས་སུ་གཅིག བསམ་གཏན་བཞི་ཀའི་ཏིང་ངེ་འཛིན་གྱི་རྫས་སུ་གཅིག་པའི་ཕྱིར། དེ་ལྟར་ཡང་། རྫས་སུ་བཅུ་གཅིག་དང་པོ་ནི། །

ཤིན་ཏུ་སྦྱངས་པ་བདེ་བ་ཡིན། །
ཞེས་སོ། །
དེ་ལྟར་རྫས་རིགས་བཅུ་གཅིག་ཏུ་བཤད་པ་དེ་ལ་ཡང་ཞིབ་ཆ་ཕྱེ་ན་བསམ་གཏན་དང་པོ་གཉིས་ཀྱི་དགའ་བ་གཉིས་དགའ་བའི་རྫས་སུ་རིགས་གཅིག་མོད། དེ་གཉིས་ཀྱི་དགའ་བ་གཉིས་རྫས་གཅིག་ཏུ་ཁས་མི་ལེན་ཏེ། དེ་གཉིས་ཀྱི་དགའ་བ་གཉིས་རྫས་ཐ་དད་ཡིན་པའི་ཕྱིར་ཏེ། དེ་གཉིས་ཀྱི་དགའ་བ་གཉིས་སྔ་ཕྱི་རྫས་ཐ་དད་དུ་བྱུང་བའི་ཕྱིར་ཏེ། དེ་གཉིས་སྔ་ཕྱི་རིམ་ཅན་དུ་འབྱུང་བའི་ཕྱིར། དེ་བཞིན་དུ་དང་པོ་གཉིས་ཀྱི་བདེ་བ་གཉིས་ཀྱང་རྫས་གཅིག་ཏུ་ཁས་མི་ལེན། གསུམ་པ་དང་བཞི་པའི་དྲན་པ་གཉིས་ཀྱང་རྫས་གཅིག་ཏུ་ཁས་མི་ལེན་པ་སོགས་རིགས་འགྲེས་ཏེ་ཤེས་པར་བྱ་སྟེ། གཅིག་ན་སྐྱོན་འཕེན་ཚུལ་

༼༢༩༨༽
སྔར་བཞིན་ནོ། །
བསམ་གཏན་གསུམ་པའི་བདེ་བ་དང་པོ་གཉིས་ཀྱི་བདེ་བ་ལས་ལོགས་སུ་བགྲངས་ནས་རྫས་རིགས་མི་གཅིག་པར་འཆད་པའི་རྒྱུ་མཚན་ཡོད་དེ། གསུམ་པའི་བདེ་བ་ནི་སེམས་ཚོར་སིམ་པ་གང་ཞིག དང་པོ་གཉིས་ཀྱི་བདེ་བ་ནི་ཤིན་ཏུ་སྦྱངས་པའི་བདེ་བ་ཡིན་པའི་ཕྱིར་རོ། །
དང་པོ་ནི་ཞེས་པ་དེའི་ཤུགས་ལས་གཉིས་པ་ཡང་བསྟན་པས་དང་པོ་གཉིས་ཀྱི་བདེ་བ་ཤིན་ཏུ་སྦྱངས་པ་ཡིན་ནོ། །
གཞུང་དང་འགྲེལ་པར། ཤིན་ཏུ་སྦྱངས་བ་བདེ་བ་ཡིན། །
ཞེས་འབྱུང་། ཕྱིས་ཀྱི་རྣམ་བཤད་དག་ལས། ཤིན་ཏུ་སྦྱངས་པའི་ཞེས་དྲུག་སྒྲ་འབྱུང་ཡང་དོན་འདྲ་བ་དགོངས་པ་གཅིག་གོ །བསམ་གཏན་གཉིས་པ་སོགས་ཀྱི་རྟེན་ལ་ཡོད་པའི་ལུས་མིག་རྣ་བ་གསུམ་གྱི་རྣམ་ཤེས་དང་། ངག་གི་རྣམ་པར་རིག་བྱེད་ཀྱི་ཀུན་ནས་སློང་བའི་རྟོག་དཔྱོད་དང་བཅས་པ་རྣམས་བསམ་གཏན་གཉིས་པ་སོགས་ཀྱི་སས་བསྡུས་མ་ཡིན་ཡང་བསམ་གཏན་དང་པོའི་ས་པར་གཏོགས་པས་བསམ་གཏན་གཉིས་པ་སོགས་ཀྱི་རྟེན་ལ་མིག་གིས་གཟུགས་མཐོང་བ་སོགས་དང་། ངག་གིས་གཏམ་སྨྲ་བ་སོགས་ཡོད་པར་ཁས་ལེན། གཉིས་པ་སོགས་ཀྱི་རྟེན་ལ་ཡོད་པའི་རྣམ་ཤེས་གསུམ་ལ་སོགས་པ་དེ་དག་མ་སྒྲིབ་ལུང་མ་བསྟན་ཡིན་ཏེ། འདོད་ཆགས་དང་བྲལ་བས་ཉོན་མོངས་པ་ཅན་མ་ཡིན་ལ། དམན་པའི་ཕྱིར་ན་དགེ་བ་ཡང་མ་ཡིན་ནོ། །
ཕྱི་མ་འདི་ལ་རྒྱུ་མཚན་ཡོད་དེ། གོང་སའི་རྟེན་ལ་འོག་སའི་དགེ་

༼༢༩༩༽
བ་མངོན་དུ་མི་བྱེད་པའི་ཕྱིར། དཔེར་ན་གོང་སའི་རྟེན་ལ་འོག་སའི་སྙོམས་འཇུག་མངོན་དུ་མི་བྱེད་པ་བཞིན་ནོ། །
གོང་དུ་བཤད་པའི་སྙོམས་འཇུག་དེ་དག་ཐོབ་ཚུལ་ཇི་ལྟ་བུ་ཞེ་ན། འདི་ལ་གསུམ་སྟེ། ཇི་ལྟར་ཐོབ་པའི་ཚུལ་དངོས། གང་གི་མཇུག་ཏུ་གང་སྐྱེ་བ། ཐོད་རྒལ་གྱི་སྙོམས་འཇུག་སྐྱེ་ཚུལ་ལོ། །
དང་པོ་ནི། བསམ་གཏན་དང་གཟུགས་མེད་ཀྱི་སྙོམས་འཇུག་དག་པ་སྔར་མི་ལྡན་པ་ལས་གསར་ཐོབ་ཡིན་ན་ས་འོག་མ་ལས་འདོད་ཆགས་དང་བྲལ་བའམ། སྲིད་རྩེའི་སྙོམས་འཇུག་མ་གཏོགས་པ་གཞན་བདུན་ས་གོང་དུ་སྐྱེ་བ་ལས་ཐོབ། སྲིད་རྩེའི་དེ་ནི་གོང་སར་སྐྱེ་བས་མི་ཐུབ་སྟེ། སྲིད་རྩེ་ལ་གོང་ས་མེད་པའི་ཕྱིར། དེ་ལྟར་ཡང་། དེ་དང་མི་ལྡན་འདོད་ཆགས་བྲལ། །
སྐྱེ་བ་ལས་ནི་དག་པ་ཐོབ། །
དེའི་རང་འགྲེལ་ལས། བསམ་གཏན་ནམ་གཟུགས་མེད་པ་དག་ནི་ས་འོག་མ་ལས་འདོད་ཆགས་དང་བྲལ་བའམ། སྲིད་པའི་རྩེ་མོ་མ་གཏོགས་པ་ས་གོང་མར་སྐྱེ་བ་ལས་ཐོབ་སྟེ། དེ་ནི་སྐྱེ་བས་ཐོབ་པ་མེད་ཅེས་བཤད་དོ། །
དེ་ལྟར་འདོད་ཆགས་དང་བྲལ་བ་ལས་ས་ཐོབ་པའི་མཚན་གཞི་ནི། ཏིང་ངེ་འཛིན་གྱི་སྦྱོར་བའི་མཐུ་ལས་འདོད་པའི་རྟེན་ལ་འདོད་པ་ལ་འདོད་ཆགས་དང་བྲལ་བ་ལས་བསམ་གཏན་གྱི་སྙོམས་འཇུག་ཐོབ་པ་ལྟ་བུའོ། །
ས་གོང་མར་སྐྱེ་བ་ལས་ཐོབ་པའི་མཚན་གཞི་ནི། འདོད་པའམ་བསམ་གཏན་དང་པོའི་རྟེན་དེ་ནས་གཉིས་པར་སྐྱེ་བ་ལེན་པ་ལ་མངོན་དུ་ཕྱོགས་པ་ན་དེར་སྐྱེ་བ་ལེན་པའི་སྔོན་དུ་ཚེ་སྔ་མའི་རྟེན་ལ་གཉིས་པའི་སྙོམས་འཇུག་གསར་

༼༣༠༠༽
དུ་ཐོབ་པ་ལྟ་བུའོ། །
ཟག་མེད་ཀྱི་དངོས་གཞིའི་སྙོམས་འཇུག་རྣམས་ནི་འོག་ས་ལས་འདོད་ཆགས་དང་བྲལ་བས་གསར་དུ་ཐོབ་པ་ཡིན་གྱི་སྐྱེ་བ་དང་ཉམས་པ་ལས་ཐོབ་པ་མེད་དེ། ཟག་མེད་འདོད་ཆགས་བྲལ་བ་ཡིས། །
ཞེས་བཤད་དོ། །
དེ་ཡང་ཕྱིར་འོང་གིས་ཕྱིར་མི་འོང་གི་རྟོགས་པ་ཐོབ་པ་ན་འདོད་པ་ལ་འདོད་ཆགས་དང་བྲལ་བའི་དབང་གིས་བསམ་གཏན་དང་པོའི་དངོས་གཞིའི་སྙོམས་འཇུག་ཟག་མེད་ཐོབ་པ་ལྟ་བུ་ནི་གཞུང་འདིའི་དོན་ཡིན་ནོ། །
བསམ་གཏན་དང་གཟུགས་མེད་ཀྱི་སྙོམས་འཇུག་ཉོན་མོངས་ཅན་རྣམས་ནི་རང་རང་གི་འོག་སའི་ཉོན་མོངས་པས་གོང་ས་ལས་ཉམས་པ་དང་། གོང་ས་ལས་འོག་ས་དེ་དང་དེར་སྐྱེ་བ་ལས་གསར་དུ་ཐོབ་སྟེ། ཉོན་མོངས་ཅན་ཉམས་སྐྱེ་བ་ཡིས། །
ཞེས་བཤད་དོ། །
འགྲེལ་བར་སྐྱེ་བའི་ས་ཞེས་བཤད་དེ། གོ་དོན་བཙལ་བར་བྱའོ། །
གཉིས་པ་གང་གི་མཇུག་ཏུ་གང་སྐྱེ་བ་ནི། ཟག་མེད་ཀྱི་བསམ་གཏན་དང་པོའི་མཇུག་ཐོགས་སུ་དྲུག་སྐྱེ་སྟེ། རང་གི་ས་པ་དང་། བསམ་གཏན་གཉིས་པ་དང་། གསུམ་པའི་ས་པའི་སྙོམས་མཇུག་དག་པ་པ་དང་། ཟག་པ་མེད་པ་རེ་རེ་ཡང་གསར་དུ་སྐྱེ་བས་དྲུག ཅི་ཡང་མེད་པའི་ཟག་མེད་ཀྱི་མཇུག་ཐོགས་སུ་བདུན་སྐྱེ་སྟེ། རང་གི་ས་པ་དང་། ནམ་མཁའ་མཐའ་ཡས་དང་། རྣམ་ཤེས་མཐའ་ཡས་སྐྱེས་མཆེད་ཀྱི་ས་པའི་དག་པ་པ་དང་། དག་པ་པ་རེ་རེའི་རྗེས་སུ་དེ་དང་དེའི་ཟག་མེད་རེ་དང་། མཐར་སྲིད་པའི་རྩེ་མོའི་དག་པ་པ་གཅིག་སྟེ་བདུན་ནོ། །
ཟག་མེད་ཀྱི་བསམ་གཏན་

༼༣༠༡༽
གཉིས་པའི་མཇུག་ཐོགས་སུ་བརྒྱད་དང་། རྣམ་ཤེས་མཐའ་ཡས་སྐྱེ་མཆེད་མཇུག་ཐོགས་སུ་དགུ་དང་། བསམ་གཏན་དང་གཟུགས་མེད་ས་གཞན་གྱི་མཇུག་ཐོགས་སུ་བཅུ་སྐྱེ་ཚུལ་ཤེས་པར་བྱ་སྟེ། ཟག་པ་མེད་པའི་མཇུག་ཐོགས་སུ། །
ལྟག་འོག་གསུམ་པའི་བར་དགེ་བ། །
སྐྱེའོ། །
ཞེས་དང་། དེའི་རང་འགྲེལ་ལས། དགེ་བ་སྨོས་པས་ནི་དག་པ་པ་དང་། ཟག་པ་མེད་པ་གཟུང་སྟེ། དགེ་བ་ཡིན་པའི་ཕྱིར་རོ་ཞེས་བཤད་དོ། །
བསམ་གཏན་དག་པ་པ་ལས་ནི། ཟག་པ་མེད་པ་ལ་ཇི་ལྟར་བཤད་པ་དེ་བཞིན་དུ་སྐྱེ་ལ། ཁྱད་པར་དུ་རང་སའི་ཉོན་མོངས་ཀྱང་སྐྱེ་བས་གྲངས་རེ་རེས་ལྷག་པར་སྦྱར་བར་བྱ་སྟེ། དག་པ་ལས་དེ་བཞིན། །
རང་གི་ས་པའི་ཉོན་མོངས་ཀྱང་། །
ཞེས་བཤད་པའི་ཕྱིར། གཞུང་འདིའི་དོན་རྟེན་གྱི་གང་ཟག་སློབ་པ། འཕགས་པ་ཞིག་གི་རྒྱུད་ལ་སྦྱོར་དགོས་སམ་སྙམ་སྟེ། སོ་སྐྱེའི་གནས་སྐབས་སུ་ཟག་མེད་མི་སྐྱེ་བའི་ཕྱིར། སྙོམས་འཇུག་ཉོན་མོངས་ཅན་ལས་ནི་རང་སའི་དག་པ་པ་དང་། ཉོན་མོངས་ཅན་དང་། འོག་མའི་དག་པ་པ་གཅིག་ཀྱང་སྐྱེ། འཆི་འཕོ་བའི་ཚེ་ནི། སྐྱེས་ཐོབ་ཀྱི་དག་པ་པ་ལས་ས་དགུའི་ཉོན་མོངས་ཀུན་འབྱུང་དུ་རུང་སྟེ། ས་གོང་འོག་ཀུན་ཏུ་སྐྱེ་རུང་བས་སོ། །
འཆི་འཕོ་བ་ན་སྙོམས་འཇུག་ཉོན་མོངས་ཅན་ལས་རང་ས་དང་འོག་སའི་ཉོན་མོངས་པ་སྐྱེ་བའི་གོང་སའི་ཉོན་མོངས་པ་མི་སྐྱེ་སྟེ། འོག་སའི་ཉོན་མོངས་ཅན་ལས་གོང་སར་སྐྱེ་བ་མི་སྲིད་པའི་ཕྱིར་རོ། །
དེ་ལྟར་ཡང་། གཞུང་ལས། ཉོན་མོངས་ཅན་ལས་རང་དག་

༼༣༠༢༽
དང་། །
ཉོན་མོངས་འོག་མའི་དག་གཅིག་ཀྱང་། །
འཆི་འཕོའི་དག་ལས་ཉོན་མོངས་ཀུན། །
ཉོན་མོངས་ཅན་ལས་གོང་མ་མིན། །
ཞེས་བཤད་དོ། །
སྐབས་འདིར་ཡོངས་འཛིན་མཁས་པ་མཆོག་གིས་གསུང་ལས། གོང་གནས་གཉིས་སུ་འཆི་འཕོའི་གང་ཟག་ལ། །
ཉོན་མོངས་མངོན་གྱུར་ཡོད་པར་འཆད་པ་འདི། །
བདེ་འགྲོ་སྒྲུབ་བྱེད་དགེ་བ་འཆད་པ་ཡི། །
གྲུབ་མཐའ་བརྗེས་པ་མིན་ནམ་ཆོས་མངོན་མཛོད། །

དེའི་གྲུབ་དོན་གྱི་སྙིང་པོ་བཤད་ན། བསམ་གཏན་དང་པོར་ལས་ཉོན་གྱིས་འཆི་འཕོ་བཞིན་པའི་བསམ་གཏན་དང་པོ་པའི་རྒྱུད་ཀྱི་ཉོན་མོངས་ཆོས་ཅན། ཁྱོད་དགེ་བ་ཡིན་པར་ཐལ། ཁྱོད་བདེ་འགྲོའི་སྲིད་པའི་རྟེན་འབྲེལ་ཡིན་པའི་ཕྱིར། རྟགས་གྲུབ་སྟེ། དེའི་རྒྱུད་ཀྱི་ཉོན་མོངས་ཡོད་པ་གང་ཞིག དེ་ལྟ་བུའི་བསམ་གཏན་དང་པོ་པ་དེ་སྲིད་པའི་རྟེན་འབྲེལ་རྒྱུད་ལྡན་ཡིན་པའི་ཕྱིར་རོ། །
ཞེས་སོགས་ཀྱི་དོགས་བཀོད་བཀའ་སྩལ་པའི་ཞུས་ལན་ནི། དེ་ལྟ་བུའི་བསམ་གཏན་དང་པོ་པ་དེ་ཉོན་མོངས་པ་དང་སྲིད་པའི་རྟེན་འབྲེལ་གཉིས་ཀ་རྒྱུད་ལྡན་ཡིན་ཡང་། དེའི་རྒྱུད་ཀྱི་ཉོན་མོངས་པ་དེ་བསམ་གཏན་དང་པོར་སྐྱེ་བ་ལེན་པའི་རྒྱུར་གྱུར་པའི་ཉོན་མོངས་ཙམ་ཡིན་གྱི། དེ་བསམ་གཏན་དང་པོའི་སྲིད་པའི་རྟེན་འབྲེལ་ག་ལ་ཡིན་ཏེ། དེ་དགེ་བ་མ་ཡིན་པའི་ཕྱིར། དེས་ན་དེ་ལྟ་བུའི་བསམ་གཏན་དང་པོ་པའི་རྒྱུད་ལ། སླར་བསམ་གཏན་དང་པོར་སྐྱེ་བ་ལེན་པའི་རྒྱུར་གྱུར་པའི་ཉོན་མོངས་པ་དང་། དེར་སྐྱེ་བ་ལེན་པའི་རྒྱུར་གྱུར་པའི་དགེ་བའི་ལས་ཀྱི་ས་

༼༣༠༣༽
བསྡུས་པའི་སྲིད་པའི་རྟེན་འབྲེལ་གཉིས་ཕན་ཚུན་རྫས་ཐ་དད་པ་མ་འདྲེས་བར་ཆབས་གཅིག་ཏུ་ཡོད་པ་ཡིན་ཏེ། དེ་ཡང་འདི་འདྲའི་རིགས་ཅན་ས་གོང་འོག་ཀུན་ལ་སྐྱེ་བ་ལེན་ཚུལ་གྱི་སྐབས་སུ་མང་དུ་ཡོད་པ་ཡིན་ཏེ། གཞུང་འདིར། འཆི་འཕོའི་དག་ལས་ཉོན་མོངས་ཀུན། །
ཞེས་བཤད་པའི་ཕྱིར། འཆི་འཕོའི་དག་ལས་ཞེས་པའི་དངོས་བསྟན་གྱི་དག་པ་པ་དེ་ཡང་སྐྱེས་ཐོབ་ཀྱི་དག་པ་པ་ཙམ་ཡིན་གྱི། སེམས་རྩེ་གཅིག་པའི་སྙོམས་འཇུག་དག་པ་པ་མ་ཡིན་ཏེ། སེམས་རྩེ་གཅིག་པའི་སྙོམས་འཇུག་ལ་གནས་བཞིན་དུ་འཆི་འཕོ་བ་མེད་པར་གནས་གཉིས་པར་བཤད་ཟིན་ཏོ། །
དེ་ལྟར་ཡང་འདིའི་ཐད་ཀྱི་རང་འགྲེལ་ལས། འཆི་འཕོ་བའི་ཚེ་སྐྱེ་བས་ཐོབ་པའི་དག་པ་པའི་མཇུག་ཐོགས་སུ་ས་ཐམས་ཅད་པའི་ཉོན་མོངས་པ་རེ་སྐྱེའོ། །
ཞེས་གསུངས་སོ། །
སྐྱེས་ཐོབ་ཀྱི་བསམ་གཏན་དག་པ་པ་འདི་སྙོམས་མཇུག་མཚན་ཉིད་པ་མ་ཡིན་ཏེ། དེ་མཚན་ཉིད་པ་ནི་དགེ་སེམས་རྩེ་གཅིག་པར་བཤད་པའི་ཕྱིར། མདོར་ན་ཁམས་གོང་མ་ནས་ཁམས་གོང་མའམ་འདོད་ཁམས་གང་དུ་འཆི་འཕོ་ཡང་དེའི་རྒྱུད་ལ་གང་དུ་སྐྱེ་འགྱུར་གྱི་ཁམས་གོང་མའམ་འདོད་པའི་ཉོན་མོངས་མངོན་གྱུར་དུ་ལྡན་པ་དབྱིག་གཉེན་གྱི་དགོངས་པ་ཡིན། དེའི་ཚེ་དེའི་རྒྱུད་ལ་གང་དུ་སྐྱེ་བ་ལེན་པའི་རྒྱུར་གྱུར་པའི་སྲིད་པའི་རྟེན་འབྲེལ་ཡང་ཡོད་མོད། དེ་ནི་དེའི་རྒྱུད་ལ་ཡོད་པའི་ཉོན་མོངས་དང་མི་གཅིག་སྟེ། ལས་ཉོན་གཉིས་ཀྱི་ནང་ནས་ལས་ཀྱི་རྟེན་འབྲེལ་ཡིན་པའི་ཕྱིར། ཁམས་གོང་ནས་འདོད་པར་འཆི་འཕོ་

༼༣༠༤༽
པའི་ཚེ། འདོད་པའི་ཉོན་མོངས་སྐྱེ་བ་གཞུང་གི་དོན་ཡིན་ཞིང་། དེའི་ཚེ་བསམ་གཏན་དང་གཟུགས་མེད་ཀྱི་ཉོན་མོངས་སྐྱེ་བ་གཞུང་འདིར་ཡེ་མ་བཤད་དོ། །
ཡང་ཡོངས་འཛིན་མཆོག་གི་གསུང་ལས། འཇིགས་ཚོགས་ངར་འཛིན་ལྟ་བ་ལ་བརྟེན་ནས། །
ཆགས་སྡང་ལས་ཀྱིས་འཁོར་བར་འཕེན་ནོ་ཞེས། །
བསྟན་པའི་སྤྱི་སྐད་ཉིད་ལས་འབྱུང་བ་དང་། །
གང་འདིར་འཇིག་ཚོགས་ལྟ་བྲལ་གང་ཟག་གིས། །
འཁོར་བར་འཕེན་འགྲུབ་བསོག་པར་ཁས་བླངས་པ། །
འགལ་བ་ཚབས་ཆེན་མིན་ནམ་ཆོས་མངོན་མཛོད། །
དེ་ཡང་ཅུང་ཟད་སྨྲས་ན་སྲིད་རྩེའི་མ་རིག་པའི་རྟེན་འབྲེལ་རྒྱུད་ལ་ལྡན་པའི་འདོད་ཁམས་པ་དེ་འཁོར་བར་འཕེན་བྱེད་ཀྱི་ལས་བསོག་བཞིན་པ་ཡིན་པས་དེ་བདག་ལྟ་རྒྱུད་ལྡན་དུ་ཁས་ལེན་དགོས། དེ་བླངས་པའི་ཚེ་ན་དེའི་རྒྱུད་ཀྱི་བདག་ལྟ་དེ་ཁམས་གསུམ་པོ་གང་གི་སས་བསྡུས་ཡིན་སྨྲ་དགོས། འདོད་པ་དང་གཟུགས་ཀྱི་སས་བསྡུས་ནི་མ་ཡིན་ཏེ། དེ་ལྟ་བུའི་འདོད་ཁམས་པ་དེ་འདོད་པ་དང་གཟུགས་ཀྱི་སས་བསྡུས་ཀྱི་བདག་ལྟ་སྤངས་པའི་གང་ཟག་ཡིན་པའི་ཕྱིར་ཏེ། འདོད་པ་དང་གཟུགས་ཀྱི་སས་བསྡུས་གྱི་ཉོན་མོངས་སྤངས་པའི་གང་ཟག་ཡིན་པའི་ཕྱིར་ཏེ། ཅི་ཡང་མེད་ཀྱི་དངོས་གཞིའི་སྙོམས་འཇུག་ཐོབ་པའི་གང་ཟག་ཡིན་པའི་ཕྱིར་ཏེ། སྲིད་རྩེའི་འཕེན་བྱེད་ཀྱི་ལས་རྒྱུད་ལྡན་ཡིན་པའི་ཕྱིར། གལ་ཏེ་གཟུགས་མེད་ཀྱི་སས་བསྡུས་ཡིན་ན། དེའི་རྒྱུད་གྱི་བདག་ལྟ་ཆོས་ཅན། ཁྱོད་འདོད་ཁམས་པའི་ཕུང་པོ་

༼༣༠༥༽
ལ་དམིགས་ནས་ངར་འཛིན་པའི་ངར་འཛིན་མ་ཡིན་པར་ཐལ། ཁམས་གོང་གི་སས་བསྡུས་ཀྱི་ཤེས་པ་ཡིན་པའི་ཕྱིར། ཁྱབ་སྟེ། སློབ་དཔོན་གང་བ་སྤེལ་གྱི་ཞལ་སྔ་ནས། ས་དང་ཁམས་གཞན་དུ་སྐྱེས་པ་ལ་ནི་ས་དང་ཁམས་གཞན་གྱི་ཕུང་པོ་ལ་བདག་གོ་སྙམ་པའི་ལྟ་བ་མི་འཐད་དེ། ལུས་གཉིས་ཁས་བླངས་པ་མི་སྲིད་པའི་ཕྱིར། ཞེས་སོགས་ཀྱིས་དོགས་བཀོད་བཀའ་སྩལ་བའི་ཞུས་ལན་ནི། སྲིད་རྩེའི་མ་རིགས་པའི་རྟེན་འབྲེལ་རྒྱུད་ལ་ལྡན་པའི་འདོད་ཁམས་པའི་རྒྱུད་ཀྱི་གང་ཟག་གི་བདག་འཛིན་ནམ་བདག་ལྟ་དེ་སྲིད་རྩེར་སྐྱེ་བ་ལེན་པའི་རྒྱུར་གྱུར་པའི་མ་རིག་པའི་རྟེན་འབྲེལ་ཡིན་ཡང་། སྲིད་རྩེའི་སས་བསྡུས་མ་ཡིན་པས་དེ་ཁམས་གོང་གི་སས་བསྡུས་ཀྱི་ཤེས་པ་མ་ཡིན་ཏེ། དེ་འདོད་པའི་སས་བསྡུས་ཡིན་པའི་ཕྱིར། དེས་སྲིད་རྩེར་སྐྱེ་བ་ལེན་པའི་རྒྱུ་བྱེད་ཀྱང་། སྲིད་རྩེའི་ཕུང་པོ་ལ་དམིགས་པ་མ་ཡིན་ཏེ། འདོད་པ་ཁམས་ཀྱི་ཕུང་པོ་ལ་དམིགས་པ་ཡིན་པའི་ཕྱིར་དང་། སྲིད་རྩེའི་ཕུང་པོ་ནི་འདོད་ཁམས་པའི་རྒྱུད་ཀྱི་བདག་ལྟའི་དམིགས་ཡུལ་དུ་མ་དམིགས་པའི་ཕྱིར། ཅི་ཡང་མེད་ཀྱི་དངོས་གཞིའི་སྙོམས་འཇུག་ཐོབ་ལ་མ་ཉམས་པའི་གང་ཟག་ཡིན་ན། འདོད་པ་དང་གཟུགས་ཀྱི་སས་བསྡུས་ཀྱི་ཉོན་མོངས་རེ་ཞིག་གམ་གཏན་ནས་སྤངས་པ་གང་རུང་ཡིན་པས་ཁྱབ་ཀྱང་། དེ་ཐོབ་པ་ཙམ་ལ་དེ་ལྟར་མ་ཁྱབ་སྟེ། ཅི་ཡང་མེད་དང་སྲིད་རྩེའི་སྙོམས་འཇུག་ཐོབ་ནས་སླར་དེ་ལས་ཉམས་སྟེ་འདོད་གཟུགས་གང་རུང་

༼༣༠༦༽
གི་ཉོན་མོངས་མངོན་གྱུར་དུ་ལྡན་པ་མཐའ་ཡས་པའི་ཕྱིར། ཡང་ས་དགུ་གང་རུང་གིས་མ་རིག་པའི་རྟེན་འབྲེལ་འོག་གནས་ཅན་རྣམས་རང་འོག་དེ་མ་ཐག་པའི་གནས་ཀྱི་སས་བསྡུས་སུ་འཆད་དམ་མི་འཆད། འཆད་ན་སྲིད་རྩེའི་མ་རིག་པའི་རྟེན་འབྲེལ་ཅི་ཡང་མེད་ཀྱི་སྐྱེ་མཆེད་ཀྱི་སས་བསྡུས་སུ་འཆད་དགོས་སོ། །
ཡང་ཡོངས་འཛིན་མཆོག་གི་གསུངས་ལས། མ་རིག་རྟེན་འབྲེལ་འོག་སས་བསྡུས་པ་དང་། །
ས་གཞན་ལས་དང་ཉོན་མོངས་རྣམས་སྨིན་གྱི། །
འབྲས་བུ་ས་གཞན་མེད་འདི་འགལ་འདུ་ཡི། །
ཕུང་པོ་ཁུར་ཆེན་མིན་ནམ་ཆོས་མངོན་མཛོད། །
དེ་ཡང་ཅུང་ཟད་སྨྲས་ན། འདོད་པའི་ས་ལ་འོག་ས་མེད་པས་ས་ལྷག་མ་བརྒྱད་ཀྱི་མ་རིག་པའི་རྟེན་འབྲེལ་རྣམས་རང་འོག་དེ་མ་ཐག་པའི་གནས་ཀྱི་སས་བསྡུས་སུ་འཆད་དགོས་ལ། དེའི་ཚེ་དགོས་པ་འདི་འབྱུང་སྟེ། བསམ་གཏན་དང་པོའི་མ་རིག་པའི་རྟེན་འབྲེལ་ཆོས་ཅན། འདོད་པའི་སས་བསྡུས་ཀྱི་ཉོན་མོངས་སུ་ཐལ། བསམ་གཏན་དང་པོའི་འོག་གནས་ཀྱི་སས་བསྡུས་ཀྱི་ཉོན་མོངས་ཡིན་པའི་ཕྱིར། འདོད་ན། སྔོན་ལ་འདི་སྐད་སྨྲ་སྟེ། དེ་ཆོས་ཅན། རང་འབྲས་བསམ་གཏན་དང་པོའི་ས་པའི་ཕུང་པོའི་རྣམ་སྨིན་གྱི་རྒྱུར་ཐལ། ཁྱོད་བསམ་གཏན་དང་པོའི་མ་རིག་པའི་རྟེན་འབྲེལ་ཡིན་པའི་ཕྱིར། འདོད་ན། དེའི་རྣམ་སྨིན་གྱི་འབྲས་བུ་ཡང་ཡིན། བསམ་གཏན་དང་པོའི་སས་བསྡུས་ཀྱང་ཡིན་པའི་གཞི་མཐུན་པར་གྱུར་པའི་ཕུང་པོ་ཞིག་ཡོད་པར་ཐལ་ལོ། །
འདོད་མི་ནུས་ཏེ། བསམ་གཏན་དང་པོའི་མ་རིག་པའི་རྟེན་འབྲེལ་

༼༣༠༧༽
དེ་འདོད་པའི་སས་བསྡུས་ཀྱི་ཤེས་པ་ཡིན་པའི་ཕྱིར། ཁྱབ་པ་འདི་ཆོས་མངོན་པ་མཛོད་འདི་ཉིད་ལས་གསལ་བར་བྱུང་སྟེ་ཇི་སྐད་དུ། གཞན་གྱི་ས་པའི་གསུམ་དང་གཉིས། །
ཞེས་གསུངས་པའི་ཕྱིར། ཞེས་བཀའ་སྩལ་པའི་ཞུས་ལན་ནི། བསམ་གཏན་དང་པོའི་མ་རིག་པའི་རྟེན་འབྲེལ་ནི་རྣམ་སྨིན་གྱི་རྒྱུར་མི་འཐད་དེ། རྣམ་སྨིན་གྱི་རྒྱུ་ཡིན་ན་མི་དགེ་བ་དང་དགེ་བ་ཟག་བཅས་གང་རུང་ཡིན་པས་ཁྱབ་པ་གནས་གཉིས་པར་བཤད་པ་ཟིན་ཅིང་། མ་རིག་པའི་རྟེན་འབྲེལ་རྣམས་ནི་རང་འབྲས་ས་གོང་མའི་ཕུང་པོའི་རྒྱུ་ཡིན་ཡང་། དེའི་རྣམ་སྨིན་གྱི་རྒྱུ་མ་ཡིན་པའི་ཕྱིར། དེ་ནས་མ་རིག་པའི་རྟེན་འབྲེལ་ནི་འདུ་བྱེད་ཀྱི་རྟེན་འབྲེལ་གྱི་སྔོན་དུ་བྱུང་བའི་མ་རིག་པ་གཙོ་བོར་གྱུར་པ་ཡིན་པས་སྒྲིབ་ལུང་མ་བསྟན་ཡིན་ལ། འདི་ཤེས་པར་ཡང་མ་ངེས་ཏེ། དེར་གྱུར་པའི་ཕུང་པོ་ལྔ་ཀ་ཡོད་པའི་ཕྱིར་ཏེ། གཙོ་བོའི་ཕྱིར་ན་ཡན་ལག་བསྒྲགས། །

ཞེས་གསུངས་པའི་ཕྱིར། གཞུང་ལས། རང་གི་ས་པའི་བཞི་ཡིན་ནོ། །
གཞན་གྱི་ས་པའི་གསུམ་དང་གཉིས། །
ཞེས་གསུངས་པ་ནི་རང་གི་ས་པ་དང་གཞན་གྱི་ས་པའི་ལས་གང་དང་གང་གི་འབྲས་བུ་གང་དང་གང་འབྱིན་ཚུལ་འཆད་པའི་སྐབས་ཡིན་ཏེ། རང་གི་ས་པའི་ལས་ཀྱི་འབྲས་བུ་རང་སས་བསྡུས་པ་ཡིན་ན་བྲལ་འབྲས་དོར་བའི་འབྲས་བུ་གཞན་བཞི་ཡོད། གལ་ཏེ་གཞན་གྱི་ས་པའི་ཆོས་ཟག་པ་མེད་པ་ཞིག་གི་འབྲས་བུ་ཡིན་ན། རྣམ་སྨིན་དང་བྲལ་འབྲས་མ་གཏོགས་པའི་འབྲས་བུ་གཞན་གསུམ། གཞན་གྱི་ས་པའི་ཟག་པ་དང་བཅས་པ་ཞིག་ཡིན་ན། འབྲས་བུ་གཞན་གསུམ་མི་འབྱིན་པར་སྐྱེས་

༼༣༠༨༽
བུའི་བྱེད་འབྲས་དང་། བདག་པོའི་འབྲས་བུ་གཉིས་འབྱིན་པ་ནི་ཚིག་རྐང་གཉིས་པོ་དེའི་དོན་ཡིན་ནོ། །
རང་གི་ས་པའི་ཞེས་དང་། གཞན་གྱི་ས་པའི་ཞེས་དྲུག་སྒྲ་སྨོས་ལ། འགྲེལ་པར་དྲུག་སྒྲ་མ་སྨོས་ཀྱང་དོན་འདྲ་བ་ཡིན་ནོ། །
བཞི་པ་ཐོད་རྒལ་གྱི་སྐྱེ་ཚུལ་ནི། ས་བརྒྱད་རྣམ་གཉིས་འབྲེལ་བ་དང་། །
གཅིག་བརྒལ་སོང་ཞིང་འོངས་ནས་ནི། །
རིགས་མི་མཐུན་པ་གསུམ་པར་འགྲོ། །
ཐོད་རྒལ་གྱི་ནི་སྙོམས་འཇུག་ཡིན། །
ཞེས་པས་བསྟན། འདི་ལ་སྦྱོར་བ་དང་། དངོས་གཞི་གཉིས་ལས། སྦྱོར་པ་ལ་རིང་སྦྱོར་ནི། ཚིག་རྐང་དང་པོས་བསྟན། དེའི་དོན་ནི། ས་བརྒྱད་ཅེས་པ་ནི་གང་ལ་སྙོམས་པར་འཇུག་པའི་བཞི། བསམ་གཏན་གཟུགས་མེད་ཀྱི་སྙོམས་འཇུག་བརྒྱད། རྣམ་པ་གཉིས་ནི་ཟག་བཅས་དང་ཟག་མེད་གཉིས་ཡིན་ཞིང་། འབྲེལ་པ་ནི་ཐར་ཆགས་སུ་འཇུག་པ་ཡིན་ནོ། །
དེས་ན་དངོས་གཞི་ཐོད་རྒལ་ཐོབ་ཕྱིར་དུ་མཐར་གནས་ཀྱི་སྙོམས་འཇུག་ལ་རིགས་མཐུན་ཐར་ཆགས་སུ་སྙོམས་པར་འཇུག་པའི་ཏིང་ངེ་འཛིན་ནི་ཐོད་རྒལ་གྱི་རིང་སྦྱོར་གྱི་མཚན་ཉིད། དེ་ལ་ཟག་བཅས་ཀྱི་རིང་སྦྱོར་དང་། ཟག་མེད་ཀྱི་རིང་སྦྱོར་གཉིས། དང་པོ་ནི་ཟག་བཅས་ཀྱི་སྙོམས་འཇུག་བརྒྱད་པ་ལུགས་མཐུན་དང་ལུགས་མི་མཐུན་གཉིས་སུ་འཇུག་པའོ། །
གཉིས་པ་ནི། ཟག་མེད་ཀྱི་སྙོམས་འཇུག་བརྒྱད་ལ་ལུགས་མཐུན་དང་ལུགས་མི་མཐུན་གཉིས་སུ་འཇུག་པའོ། །
གཅིག་བརྒལ་སོང་ཞིང་འོངས་ནས་ནི། །
ཞེས་པས་ཐོད་རྒལ་གྱི་ཉེ་སྦྱོར་བསྟན། 

༼༣༠༩༽
དེ་ཡང་དངོས་གཞི་ཐོད་རྒལ་ཐོབ་ཕྱིར་དུ་མཐར་གནས་ཀྱི་སྙོམས་འཇུག་ལ་རིགས་མཐུན་དུ་བརྒལ་ནས་སྙོམས་པར་འཇུག་པའི་ཏིང་ངེ་འཛིན་ནི་དེའི་ཉེ་སྦྱོར་གྱི་མཚན་ཉིད། དེ་ལ་ཟག་བཅས་དང་ཟག་མེད་ཀྱི་ཉེ་སྦྱོར་རྣམ་པ་གཉིས། དང་པོ་ནི། ཟག་བཅས་ཀྱི་བསམ་གཏན་དང་པོ་གསུམ་པ། ནམ་མཁའ་མཐའ་ཡས། ཅི་ཡང་མེད་རྣམས་ལ་ལུགས་མཐུན་དང་ལུགས་མི་མཐུན་དུ་འཇུག་པའོ། །
གཉིས་པ་ནི། ཟག་མེད་ཀྱི་བསམ་གཏན་དང་པོ་དང་། གསུམ་པ་སོགས་བཞི་པོ་དེ་ལ་ལུགས་མཐུན་དང་ལུགས་མི་མཐུན་དུ་འཇུག་པའོ། །
གོང་གི་ཚིག་རྐང་གསུམ་པ་དང་བཞི་པས་དངོས་གཞི་ཐོད་རྒལ་བསྟན། དེ་ཡང་ཐོད་རྒལ་གྱི་སྦྱོར་བ་གཉིས་སྡོན་དུ་སོང་ནས། མཐར་གནས་ཀྱི་སྙོམས་འཇུག་ལ་རིགས་མི་མཐུན་བརྒལ་ནས་སྙོམས་པར་འཇུག་པའི་ཏིང་ངེ་འཛིན་དེ་དངོས་གཞི་ཐོད་རྒལ་གྱི་སྙོམས་འཇུག་གི་མཚན་ཉིད། །
དེ་ཡང་བསམ་གཏན་དང་པོ་ཟག་བཅས་ནས། གསུམ་པ་ཟག་མེད། དེ་ནས་ནམ་མཁའ་མཐའ་ཡས་ཟག་བཅས། དེ་ནས་ཅི་ཡང་མེད་ཟག་མེད། དེ་བཞིན་དུ་ཅི་ཡང་མེད་ཟག་བཅས་ནས་ནམ་མཁའ་མཐའ་ཡས་ཟག་མེད་སོགས་ལུགས་མི་མཐུན་ལ་ཡང་འཇུག་པ་ཡིན་ནོ། །
གསུམ་པ་བརྒལ་ནས་བཞི་པ་ལ་འཇུག་མི་ནུས་ཏེ། བཞི་པ་ནི་ཤིན་ཏུ་རིང་བའི་ཕྱིར། རྟེན་ནི་བློ་གསལ་བས་གླིང་གསུམ་གྱི་མིའི་རྟེན་དང་། གང་གི་རྒྱུད་ལ་ལྡན་པ་ནི་དགྲ་བཅོམ་པ་མི་གཡོ་བའི་

༼༣༡༠༽
ཆོས་ཅན་ཁོ་ན་ཡིན་ཏེ། རོང་ཊཱིཀ་ལས། ཉོན་མོངས་མེད་པའི་ཏིང་ངེ་འཛིན་ལ་དབང་ཐོབ་པའི་མི་གཡོ་བའི་ཆོས་ཅན་ཁོ་ནས་བསྐྱེད་དོ། །
ཞེས་བཤད་པའི་ཕྱིར་དང་། མཛོད་རང་འགྲེལ་ལས། མི་རྣམས་ཀྱི་ནང་ཁོ་ནར་བསྐྱེད་ཅིང་ལྷ་དག་གི་ནང་དུ་མ་ཡིན་ནོ། །
སུ་ལ་སྐྱེ་ཞེ་ན། མི་གཡོ་བ་ལ་ཡིན་གྱི་དགྲ་བཅོ་པ་གཞན་ལ་ནི་མ་ཡིན་ནོ། །
ཞེས་པ་དེ་ཐོད་རྒལ་ལ་ཡང་སྦྱོར་རིགས་པའི་ཕྱིར། བསམ་གཏན་དང་གཟུགས་མེད་ཀྱི་སྙོམས་འཇུག་འདི་དག་རྟེན་གང་ལ་མངོན་དུ་བྱེད་ཅེ་ན། འདི་དག་རང་ས་དང་འོག་སའི་རྟེན་ལ་མངོན་དུ་བྱེད་པ་ཡོད་ཀྱི། གོང་སའི་རྟེན་ལ་འོག་སའི་སྙོམས་འཇུག་མངོན་དུ་མི་བྱེད་དེ། རྟེན་གོང་མ་པས་འོག་སའི་སྙོམས་འཇུག་མངོན་དུ་བྱེད་པ་ལ་དགོས་པ་མེད་པའི་ཕྱིར། འོན་ཀྱང་དམིགས་བསལ་དུ་སྲིད་རྩེར་སྐྱེས་པའི་འཕགས་པ་ཕྱིར་མི་འོང་གིས་དགྲ་བཅོམ་མངོན་དུ་བྱེད་པ་ན་སྲིད་རྩེའི་ས་ལ་ཟག་མེད་མེད་པས་ཅི་ཡང་མེད་ཀྱི་སྙོམས་འཇུག་ཟག་མེད་མངོན་དུ་བྱས་ནས་སྲིད་རྩེའི་ཟག་པ་ཟད་པར་བྱེད་ཅིང་། དེ་ཟད་མ་ཐག་ཏུ་དགྲ་བཅོམ་ཐོབ་པར་འགྱུར་བ་ཡིན་ནོ། །
དེ་ལྟར་ཡང་། བསམ་གཏན་གཟུགས་མེད་རང་དང་ནི། །
འོག་སའི་རྟེན་ཅན་འོག་དགོས་མེད། །
སྲིད་རྩེའི་འཕགས་པ་ཅི་ཡང་མེད། །
མངོན་དུ་བྱས་ནས་ཟག་པ་ཟད། །
ཅེས་གསུངས་སོ། །
དེས་ན་སྲིད་རྩེའི་སྙོམས་འཇུག་ནི་ཟག་བཅས་ཁོ་ནར་ངེས་པས་སྲིད་རྩེའི་ཉོན་མོངས་ནམ་ཡང་སྤོང་མི་ནུས་ལ། སྲིད་རྩེའི་ཉོན་མོངས་

༼༣༡༡༽
དངོས་སུ་སྤོང་བའི་ལམ་ཡིན་ན། ཟག་མེད་ཡིན་པས་ཁྱབ། ས་གཞན་གྱི་ཉོན་མོངས་སྤོང་བའི་ལམ་ལ་ཟག་བཅས་དང་ཟག་མེད་གཉིས་རེ་ཡོད་པ་ཡིན་ཏེ། འཇིག་རྟེན་འདས་ཀྱིས་སྲིད་རྩེ་ལས། །
ཆགས་བྲལ་གཞན་ལས་རྣམ་པ་གཉིས། །
ཞེས་གོང་དུ་དྲངས་པ་ལྟར་རོ། །
སྙོམས་འཇུག་གང་གིས་སྤང་བྱ་གང་སྤོང་བ་ནི། དངོས་གཞི་ཟག་མེད་ཀྱིས་རང་གི་ས་པ་དང་གོང་སའི་ཉོན་མོངས་པ་རྣམས་སྤོང་ནུས་ཏེ། དཔེར་ན་བསམ་གཏན་དང་པོའི་དངོས་གཞི་ཟག་མེད་ཀྱིས་དང་པོ་དང་གཉིས་པ་གཉིས་ཀའི་ཉོན་མོངས་སྤོང་ནུས་པ་ནས། ཅི་ཡང་མེད་ཀྱི་ཟག་མེད་ཀྱིས་ཅི་ཡང་མེད་དང་སྲིད་རྩེའི་ཉོན་མོངས་སྤོང་ནུས་པ་ལྟ་བུའོ། །
དངོས་གཞི་ཟག་བཅས་ཀྱིས་ནི་ཉོན་མོངས་པ་གཏན་ནས་མི་སྤོང་སྟེ། འོག་སའི་ཉོན་མོངས་ནི་ཉེར་བསྡོགས་ཀྱིས་སྤངས་ཟིན་པའི་ཕྱིར་དང་། རང་སའི་ཉོན་མོངས་ཀྱང་མི་སྤོང་སྟེ། སྲེད་པས་སྲིད་པ་ལས་ངེས་པར་འབྱུང་མི་ནུས་པའི་ཕྱིར་རོ། །
གོང་སའི་ཉོན་མོངས་ཀྱང་མི་སྤོང་སྟེ། ས་འོག་མས་གོང་སའི་ཉོན་མོངས་སྤོང་མི་ནུས་པའི་ཕྱིར་རོ། །
ཉེར་བསྡོགས་ནི་ཟག་མེད་དུ་མ་ཟད་དག་པ་པས་ཀྱང་འོག་སའི་ཉོན་མོངས་པ་སྤོང་བར་བྱེད་དེ། འོག་ས་ལས་འདོད་ཆགས་དང་བྲལ་བར་བྱེད་པའི་ཕྱིར། དེ་ལྟར་ཡང་། ཟག་པ་མེད་པས་ཉོན་མོངས་རྣམས། །
སྤོང་ངོ་ཉེར་བསྡོགས་དག་པས་ཀྱང་། །
ཞེས་སོ། །
དངོས་གཞི་བརྒྱད་པོ་དེ་དག་ལ་འཇུག་པའི་ཉེར་བསྡོགས་བརྒྱད་ཡོད་པ་ཡིན་ཏེ། རང་རང་གི་ཉེར་བསྡོགས་སྔོན་དུ་མ་སོང་བར་

༼༣༡༢༽
དངོས་གཞི་དེ་དག་མངོན་དུ་བྱེད་མི་ནུས་པའི་ཕྱིར་ཏེ། དེ་དག་ལ་ནི་ཉེར་བསྡོགས་བརྒྱད། །
ཅེས་བཤད་པའི་ཕྱིར། དེས་ན་ཉེར་བསྡོགས་ཀྱི་ངོ་བོ་ནི་རང་གི་དངོས་གཞི་སྙོམས་འཇུག་ཐོབ་ཕྱིར་དུ་འོག་ས་ལ་རགས་སོགས་དང་། གོང་ས་ལ་ཞི་སོགས་ཅི་རིགས་པར་ལྟ་བའི་སྒོ་ནས་འོག་ས་ལ་འདོད་ཆགས་དང་བྲལ་བར་བྱེད་པའི་གཉེན་པོའི་རིགས་སུ་གནས་པའི་སྦྱོར་བའི་སྙོམས་འཇུག་གོ །ཉེར་བསྡོགས་དེ་རྣམས་ལ་བར་ཆད་མེད་ལམ་དང་རྣམ་གྲོལ་ལམ་གཉིས་སུ་ཡོད་པ་ལས་བར་ཆད་མེད་ལམ་ནི་འོག་ས་ལ་དམིགས་ནས་རགས་པ་དང་། རྩིག་པ་སོགས་ལྟ་བུར་དམིགས་ལ། རྣམ་གྲོལ་ལམ་ནི་ས་གོང་མ་ལ་དམིགས་ནས་ཞི་བ་དང་གྱ་ནོམ་པ་ངེས་པར་འབྱུང་བའི་རྣམ་པ་ཅན་དུ་ལྟ་བ་ཡིན་ཏེ། འཇིག་རྟེན་པ་ཡི་རྣམ་གྲོལ་དང་། །

བར་ཆད་མེད་ལམ་གོ་རིམ་བཞིན། །
ཞི་སོགས་རགས་སོགས་རྣམ་པ་ཅན། །
གོང་དང་འོག་སའི་སྤྱོད་ཡུལ་ཅན། །
ཞེས་གསུངས་པའི་ཕྱིར། ཉེར་བསྡོགས་ཀྱི་ངོ་བོ་ནི་དག་པ་པ་ཡིན་ཏེ། ཞི་རགས་ཀྱི་རྣམ་པ་ཅན་ཡིན་པའི་ཕྱིར། ཉོན་མོངས་ཅན་ནི་མེད་དེ། ཉེར་བསྡོགས་འདི་དག་ནི་འདོད་ཆགས་དང་བྲལ་བར་བྱེད་པའི་ལམ་ཡིན་པའི་ཕྱིར། དམིགས་བསལ་དུ་དང་པོའི་ཉེར་བསྡོགས་ལ་ནི་ཟག་མེད་ཀྱང་ཡོད་དེ། ཤིན་ཏུ་གསལ་བས་མཐོང་ལམ་སོགས་འཇིག་རྟེན་ལས་འདས་པའི་ལམ་ཐམས་ཅད་ཀྱི་རྟེན་དུ་རུང་བའི་ཕྱིར་དང་། བསམ་གཏན་དང་པོའི་ཉེར་བསྡོགས་མི་ལྕོགས་མེད་ལ་

༼༣༡༣༽
བརྟེན་པའི་ལམ་གྱིས་ས་རང་ས་འོག་ས་གོང་སའི་ཉོན་མོངས་ཐམས་ཅད་སྤོང་ནུས་པའི་ཕྱིར་ཏེ། ཟག་མེད་མི་ལྕོགས་མེད་པ་ཡིས། །
ཐམས་ཅད་ལས་ནི་འདོད་ཆགས་བྲལ། །
ཞེས་གསུངས་པའི་ཕྱིར། མི་ལྕོགས་མེད་ཀྱི་དོན་ནི། འདིས་སྤང་བྱ་གང་ཡང་སྤོང་མི་ནུས་པ་མེད་པས་ན་མི་ལྕོགས་མེད་དང་མི་ནུས་པ་མེད་ཅེས་བྱ་སྟེ། དེ་ལྟར་རོང་ཊཱིཀ་ལས་གསུངས་པ་ནི་ཚད་མར་བྱ་རིགས་སོ། །
སྙོམས་འཇུག་རྣམས་རྟེན་གང་ལ་རྒྱུ་གང་གིས་བསྐྱེད་ཚུལ་ནི། རྒྱུ་དང་ལས་དང་ཆོས་ཉིད་གསུམ་གྱིས་སྙོམས་འཇུག་རྣམས་བསྐྱེད་པར་བྱེད་ལ། དེ་ཡང་གཟུགས་མེད་པའི་སྙོམས་འཇུག་ནི་རྒྱུའི་སྟོབས་དང་ལས་ཀྱི་སྟོབས་གང་རུང་གིས་བསྐྱེད་དེ། དང་པོ་ནི་མིའི་རྟེན་ལ་སྲིད་རྩེའི་ཏིང་ངེ་འཛིན་ཐོབ་པ་ལས་ཉམས་ཏེ། སྲིད་རྩེ་མན་ཆད་ཀྱི་གཟུགས་དང་གཟུགས་མེད་གང་རུང་དུ་སྐྱེས་པ་ན་སྔོན་གོམས་པའི་སྐལ་མཉམ་གྱི་རྒྱུས་སྲིད་རྩེའི་ཏིང་ངེ་འཛིན་ཐོབ་པ་ལྟ་བུའོ། །
གཉིས་པ་ལས་ཀྱི་སྟོབས་ཀྱིས་བསྐྱེད་པ་ནི། མིའི་རྟེན་ལ་སྲིད་རྩེ་ཡང་ཕྱི་མ་ལ་སྐྱེ་ངེས་ཀྱི་ལས་བྱས་སྔར་བཞིན་གཟུགས་ཁམས་དང་གཟུགས་མེད་དང་པོ་གསུམ་གང་རུང་དུ་སྐྱེས་པ་ན་སྲིད་རྩེའི་སྙོམས་འཇུག་ཐོབ་ནས་ཕྱི་མ་དེར་སྐྱེ་ངེས་པ་ལྟ་བུའོ། །
གཟུགས་ཀྱི་ཁམས་ཀྱི་འོག་སར་གོང་མའི་བསམ་གཏན་རྣམས་རྒྱུ་དང་ལས་དང་ཆོས་ཉིད་ཀྱིས་ཀྱང་སྐྱེ་སྟེ། རྒྱུ་དང་ལས་ཀྱིས་སྐྱེ་བ་ནི། བཤད་མ་ཐག་པ་དེས་རྟོགས་ནུས། ཆོས་ཉིད་ཀྱིས་སྐྱེ་བ་ནི་སྣོད་བཅུད་ཀྱི་འཇིག་རྟེན་འཇིག་པའི་ཚེ་བསམ་གཏན་དང་པོ་པའི་ལྷ་རྣམས་ལ་གཉིས་

༼༣༡༤༽
པའི་སྙོམས་འཇུག་ཆོས་ཉིད་ཀྱིས་སྐྱེས་ཏེ་བསམ་གཏན་གཉིས་པའི་གནས་སུ་འགྲོ། དེ་བཞིན་དུ་འོག་མ་འོག་མའི་རྟེན་ལ་གོང་མའི་སྙོམས་འཇུག་ཆོས་ཉིད་ཀྱིས་སྐྱེས་ནས། བསམ་གཏན་གཉིས་པའི་ལྷ་རྣམས་གསུམ་པ་དང་། གསུམ་པའི་ལྷ་རྣམས་བཞི་པར་འགྲོ་བ་ཡིན་ནོ། །
དེ་ལྟར་ཡང་། ཁམས་གཉིས་དག་ཏུ་གཟུགས་མེད་པ། །
རྒྱུ་དང་ལས་ཀྱིས་སྟོབས་ཀྱིས་སྐྱེ། །
གཟུགས་ཀྱི་ཁམས་སུ་བསམ་གཏན་རྣམས། །
དེ་དག་དང་ཆོས་ཉིད་ཀྱིས་ཀྱང་། །
ཞེས་གསུངས་སོ། །
ཆོས་ཉིད་ཀྱིས་ཐོབ་པའི་བསམ་གཏན་གྱི་སྙོམས་འཇུག་དེ་ཡང་རྒྱུ་ཆོས་ཉིད་ཁོ་ནར་མ་ངེས་ཏེ། དངོས་ཀྱི་རྒྱུ་ཆོས་ཉིད་ཀྱིས་ཐོབ་པས་དེ་ལྟར་དུ་བཞག་ལ། ཆོས་ཉིད་ཀྱིས་ཐོབ་པའི་རྒྱུ་དེ་ཡང་ལས་ལ་ཐུག་པས་དོན་ལ་ལས་དང་ཆོས་ཉིད་གཉིས་ཀས་བསྐྱེད་དགོས་སོ། །
གཉིས་པ་ཏིང་ངེ་འཛིན་གྱི་དབྱེ་བ་ལ། གསུམ་ཚན་དུ་དབྱེ་བ་དང་། བཞི་ཚན་དུ་དབྱེ་བ་དང་གཉིས། དང་པོ་ལ་སའི་སྒོ་ནས་རྟོག་དཔྱོད་དང་བཅས་པའི་དང་། རྟོག་པ་མེད་ལ་དཔྱོད་པ་ཙམ་དང་བཅས་པའི་དང་། རྟོག་དཔྱོད་གཉིས་ཀ་མེད་པའི་ཏིང་ངེ་འཛིན་དང་གསུམ། དང་པོ་ནི་བསམ་གཏན་དང་པོའི་དངོས་གཞི་ཙམ་པོ་པ་དང་། དེའི་ཉེར་བསྡོགས་མི་ལྕོགས་མེད་དོ། །

གཉིས་པ་ནི་དངོས་གཞི་ཁྱད་པར་ཅན་ལྟ་བུའོ། །
གསུམ་པ་ནི་བསམ་གཏན་གཉིས་པ་ཡན་ཆད་ཀྱི་དངོས་གཞི་རྣམས་སོ། །
ལམ་གྱི་སྒོ་ནས་དབྱེ་ན། སྟོང་པ་ཉིད་དང་། མཚན་མ་མེད་པ་དང་། སྨོན་པ་མེད་པའི་ཏིང་ངེ་འཛིན་དང་གསུམ། དང་པོ་ནི། ཉེར་ལེན་གྱི་ཕུང་པོ་ལ་དམིགས་ནས་སྟོང་པ་དང་

༼༣༡༥༽
བདག་མེད་པར་ལྟ་བའི་ཏི་ངེ་འཛིན་ཏོ། །
གཉིས་པ་ནི། མཚན་མ་བཅུ་དང་བྲལ་བའི་མྱ་ངན་ལས་འདས་པ་ལ་དམིགས་ནས་འགོག་པའི་རྣམ་པ་བཞི་པོ་གང་རུང་དང་ལྡན་པའི་ཏིང་ངེ་འཛིན་ནོ། །
གསུམ་པ་ནི། འདུས་བྱས་ལ་དམིགས་ནས་སྡུག་ཀུན་གྱི་རྣམ་པ་དྲུག་དང་། ལམ་གྱི་རྣམ་པ་བཞི་པོ་གང་རུང་གི་རྣམ་པར་ཅན་གྱི་ཏིང་ངེ་འཛིན་ཏོ། །
དེ་ལྟར་ཡང་། མཚན་མེད་ཞི་བའི་རྣམ་པ་དང་། །
ཞེས་པ་ནས་དྲི་མེད་རྣམ་ཐར་སྒོ་གསུམ་མོ། །
ཞེས་སོ། །
གསུམ་པ་སྙོམས་འཇུག་ལ་བརྟེན་པའི་ཡོན་ཏན་ལ། ཚད་མེད། རྣམ་ཐར། ཟད་པར། ཟིལ་གྱིས་གནོན་པའི་སྐྱེ་མཆེད་དང་བཞི། དང་པོ་ལ་བྱམས་པ་ཚད་མེད་སོགས་བཞི་ཡོད་དེ། ཚད་མེད་པ་ནི། བཞི་ཡིན་ནོ། །
ཞེས་སོ། །
གཉིས་པ་རྣམ་ཐར་ལ་སྡུག་པའི་རྣམ་ཐར། གཟུགས་ཅན་གཟུགས་ལ་ལྟ་བ། གཟུགས་མེད་གཟུགས་ལ་ལྟ་བ། གཟུགས་མེད་བཞིའི་རྣམ་ཐར། འགོག་པའི་རྣམ་ཐར་དང་བརྒྱད་ཡོད་དེ། རྣམ་པར་ཐར་བརྒྱད་དང་པོ་གཉིས། །
ཞེས་སོགས་གསུངས་པའི་ཕྱིར། གསུམ་པ་ཟད་པར་ནི། བར་ཆད་མེད་པར་རྒྱས་ཤིང་ཁྱབ་པར་བྱེད་པས་ན་ཟད་པར་ཏེ། དབྱེ་ན་ས་དང་ཆུ་དང་མེ་དང་རླུང་དང་། སྔོན་པོ་དང་སེར་པོ་དང་། །
དམར་པོ་དང་དཀར་པོ་དང་། ནམ་མཁའ་དང་། རྣམ་པར་ཤེས་པ་ལ་དམིགས་པའི་ཟད་པར་བཅུ་ཡོད་དེ། ཟད་པར་བཅུའོ་བརྒྱད་མ་ཆགས། །
ཞེས་གསུངས་པའི་ཕྱིར། བཞི་པ་ཟིལ་གྱིས་གནོན་པའི་སྐྱེ་མཆེད་ལ་དབྱིབས་ཟིལ་གྱིས་གནོན་པའི་སྐྱེ་མཆེད་བཞི་དང་། ཁ་དོག་ཟིལ་གྱིས་གནོན་པའི་སྐྱེ་མཆེད་བཞི་སྟེ་བརྒྱད་ཡོད་དེ། དེ་ལྟར་ཡང་། ཟིལ་གྱིས་གནོན་

༼༣༡༦༽
པའི་སྐྱེ་མཆེད་བརྒྱད། །
ཞེས་སོགས་རྒྱས་པར་གསུངས་པ་ཡིན་ནོ། །
ཏིང་ངེ་འཛིན་གྱི་ཡོན་ཏན་ཟིལ་གྱིས་གནོན་པའི་སྐྱེ་མཆེད་ལ་སོགས་པ་འདི་དག་ཀུན་མཁྱེན་ཆོས་ཀྱི་རྒྱལ་པོ་བསོད་ནམས་སེང་གེ་མཛད་པའི་སྦས་དོན་ཟབ་མོའི་གཏེར་གྱི་ཁ་འབྱེད་ཀྱི་སྐབས་བརྒྱད་པ་དང་། ཆོས་མངོན་པའི་བརྗོད་དོན་རགས་རིམ་གྱི་སྙིང་པོ་ཀུན་མཁྱེན་བླ་མས་ཇི་སྙེད་ཤེས་བྱའི་སྒོ་འབྱེད་དུ་ཡང་གསུངས་པས་ཐར་པ་དོན་གཉེར་དག་གིས་དེ་དག་ལ་ལེགས་པར་སྦྱངས་ཤིང་ཟབ་ཅིང་རྒྱ་ཆེ་བའི་བློ་གྲོས་ཀྱིས་བློ་གསལ་ཀུན་ལ་འདོམས་ཤིང་ཁྱབ་པར་བྱ་བ་ཡིན་ནོ། །
འདིར་སྨྲས་པ། འདི་དག་རང་ཉིད་ལེགས་བཤད་གོམས་ཕྱིར་དང་། །
སྐལ་མཉམ་གཞན་ལའང་ཕན་ཕྱིར་བགྱིས་པ་ལ། །
བསྟན་པའི་གཙོ་བོ་སྟོན་པ་ཐུབ་དབང་དང་། །
དབྱིག་གཉེན་ཞབས་ཀྱིས་ཐུགས་རྗེས་རིང་དུ་སྐྱོངས། །
ཨེ་མ་ཤེས་བྱའི་མཛོད་གཅིག་ཆོས་མངོན་གཞུང་། །
རྒྱ་ཆེན་དམ་པའི་ཆོས་ཀྱི་འཇུག་ངོགས་འདིར། །
བློ་ལྡན་གང་གིས་བརྩོན་པས་ཞུགས་གྱུར་ན། །
རབ་འབྱམས་ཤེས་བྱའི་མཐའ་ཀུན་ཡུད་ཀྱིས་མཐོང་། །
འདི་ན་བློ་གསལ་རྣམ་དཔྱོད་ལྡན་པ་སུ། །
ཇི་སྙེད་ཆོས་ཀྱི་སྒོ་འདི་མ་ཕྱེ་བར། །
ཐུབ་གསུང་ཡངས་པར་ལྟ་བའི་མིག་བགྲད་ཀྱང་། །
ལེགས་བཤད་རྣམ་བཀྲའི་རི་བོ་སུ་ཡིས་མཐོང་། །
འདི་དེ་མཁས་པ་ཀུན་གྱི་བགྲོད་པའི་ལམ། །
ངག་གི་འདོད་པའི་ཇོ་བའི་དཔལ་ཉིད་དུ། །
བྱེད་པོས་སྤྲུལ་བཞིན་ངག་གི་སྒྲོན་མེ་འདི། །
འདུལ་འཛིན་ངག་དབང་མིང་གིས་ལེགས་པར་སྦྱར། །

